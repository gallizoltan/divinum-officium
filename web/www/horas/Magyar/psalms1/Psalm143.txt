143:1 Áldott az Úr, az én kősziklám, ki viadalra tanítja kezemet * és hadakozásra ujjaimat.
143:2 Én irgalmasságom és erősségem, * én oltalmazóm és szabadítóm.
143:2 Pajzsom ő, akiben bízom, * ki uralmam alá veti népemet.
143:3 Uram, micsoda az ember, hogy megbecsülöd, * mi az ember fia, hogy gondolsz vele?
143:4 Pedig hiábavaló lett szinte az ember, * napjai elmúlnak, miként az árnyék.
143:5 Uram, hajtsd le a te egeidet és szállj alá, * érintsd meg a hegyeket, és füstölögnek!
143:6 Villámold villámodat és szórd szét ezeket, * bocsásd ki nyilaidat és zavard meg őket!
143:7 Nyújtsd ki kezedet a magasságból, ments meg engem és szabadíts ki a sok vizekből, * az idegen népek kezéből;
143:8 Kiknek szája hiúságot szólott, * és az ő jobb kezük hamisságnak jobbja!
143:9 Isten, új éneket éneklek neked, * a tízhúrú hárfával zsoltározok néked.
143:10 Ki győzelmet adsz a királyoknak, * ki megmentetted Dávidot, a te szolgádat a gonosz szablyától;
143:11 Ments meg engem és ragadj ki az idegen népek kezéből, kiknek szája hiúságot szólott, * és az ő jobb kezük hamisságnak jobbja!
143:12 A mi fiaink pedig mint a szépen növekvő zsenge hajtás * ifjúságuknak erejében.
143:12 A mi leányaink ékesek * mint a templomnak szépen faragott oszlopai.
143:13 Tárházaink telve vannak * bővelkednek minden jókkal.
143:13 Nyájaink termékenyek, számlálhatatlanok a mezőkön, * s kövérek állataink.
143:14 Nincs a városfalakon romlás sem általjárás * sem jajkiáltás a mi utcáinkon.
143:15 Boldognak mondják a népet, amelynek dolga így vagyon, * az a nép boldog igazán, melynek az Úr az Istene.
