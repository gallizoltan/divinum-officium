67:2 Fölkél az Isten és elszélednek ellenségei, * és elfutnak orcája elől, kik őt gyűlölik.
67:3 Mint a füst eloszlik, eloszlatod őket, mint elolvad a viasz a tűz színe előtt, * úgy vesznek el a bűnösök az Isten színe előtt.
67:4 Az igazak pedig vígan lakozzanak és ujjongjanak az Isten előtt, * gyönyörködjenek örömmel!
67:5 Énekeljetek az Istennek, dicséretet mondjatok az ő nevének, utat készítsetek annak, ki a felhőkön vitetik, * Úr az ő neve!
67:5 Örvendezzetek az ő színe előtt, ki árvák atyja és özvegyek védője, * az Isten az ő szent lakóhelyén!
67:6 Isten az, ki lakást ad a házban az elhagyottnak;
67:7 ki a foglyokat a bőség földjére kivezeti, * a lázadókat pedig a sivatagban hagyja.
67:8 Isten, midőn a te néped színe előtt jártál, * midőn általmentél a pusztán, a föld megindult.
67:9 Még az egek is olvadoztak Sína Istenének arca előtt, * Izráel Istenének orcája előtt.
67:10 Jóakaratodból esőnek áldását hullattad, ó Isten, * felüdítetted örökrészedet, ha elerőtlenült.
67:11 Nyájad megtelepült ezen a földön, * így gondoskodtál jóságodban a te szegényedről, Isten.
67:12 Az Úr adja szájukra az igét, * mily hatalmas az örömhirdetők szűzi serege!
67:13 Futnak a hadak királyai, futnak, * s a háznak úrnője zsákmányt osztogat;
67:14 És ti elpihentek nyájatok aklai között * mint ezüstös szárnyú galamb, melynek tolla sápadt arannyal tündököl.
67:15 Midőn szétszórta ott a Mindenható a királyokat, * fehérlett mint a hó Selmon hegye.
67:16 Isten hegye erős hegy, * hatalmas és termékeny hegy.
67:17 Miért nézitek irigyen mind, ti hatalmas ormok azt a hegyet, melyen lakni Istennek kedve telt? * Mert itt lakik az Úr mindörökké.
67:18 Sok tízezer az Isten harci szekere, * bevonul az Úr Sínából az ő szentélyébe.
67:19 Fölmentél a magasságba, fogva vitted a fogságot, embereket nyertél ajándékul;
67:19 hogy a lázadók is az Úristennél lakjanak.
67:20 Áldott legyen az Úr minden napon, * ő hordoz minket, a mi üdvösségünk Istene!
67:21 A mi Istenünk a szabadító Isten, * és az Úré, az Úré a halálból való kivitel;
67:22 De szétzúzza az Isten ellenségeinek fejét, * hivalkodó fejét azoknak, akik vétkeikben járnak.
67:23 Így szól az Úr: Visszahozom a messzi földről, * a tenger mélységéből is visszatérítem;
67:24 Hogy vérében gázoljon a lábad, * és kutyáidnak is jusson az ellenségből.
67:25 Látták a te bemeneteledet, Isten, * az én Istenem bevonulását, az én királyomét a szentélybe.
67:26 Elől mennek az énekesek, mögöttük a lantosok, * középen a dobverő leányok.
67:27 Gyülekezetekben áldjátok az Istent, * áldjátok az Urat, kik Izráel forrásából származtok!
67:28 Íme, az ifjú Benjamin vezetvén őket,;
67:28 Júda fejedelmei seregükkel, * íme, Zábulon és Neftali fejedelmei.
67:29 Mutasd meg, ó Isten, hatalmadat, * erősítsd meg, Isten, amit közöttünk cselekedtél;
67:30 jeruzsálemi templomodból, * hozzanak oda néked ajándékokat a királyok!
67:31 Fenyítsd meg a nádlakó vadat, a bikák gyülekezetét a népek csordái között, * boruljanak le mind ezüst kincseikkel!
67:32 Szórd szét a nemzeteket, kik háborút kívánnak, jöjjenek Egyiptom nagyjai, * tárja ki kezét Etiópia az Isten felé!
67:33 Föld országai, énekeljetek az Istennek, * zengjetek az Úrnak!
67:34 Zengjetek Istennek, ki fölment az egeknek ege fölé, * íme, kibocsátja szavát, erejének hangját!
67:35 Valljátok meg Isten hatalmát, Izráel fölött az ő fensége, * és hatalmas a felhők közepette!
67:36 Csodálatos vagy, Isten, a te szentélyedben, Izráel Istene, ki hatalmat és erőt ád népének, * áldott az Isten.
