59:3 Isten, elvetettél minket és leromboltál minket, * megharagudtál de könyörülj rajtunk!
59:4 Megrendítetted a földet és összetörted, * gyógyítsd meg romlásait, mert immár megindult.
59:5 Kemény dolgokat mutattál a te népednek, * a keserűség borával itattál minket.
59:6 Jelt adtál a téged félőknek, * hogy megmeneküljenek az íjak elől;
59:7 Hogy megszabaduljanak a te kedveltjeid, * üdvözíts a te jobboddal és hallgass meg engem!
59:8 Szólott az Isten az ő szent helyén: Győzelmi örömben fölosztom Szikemet, * és kimérem Szukkot völgyét.
59:9 Enyém Gálaád és enyém Manasszesz, és Efraim a fejemnek sisakja,
59:9 Júda az én királyi jogarom. * Moáb a tál, amelyben mosakszom;
59:10 Édomra vetem sarumat, * Filiszteán diadalmaskodom.
59:11 Ki visz el engem az erős városba, * ki visz el engem Édomig?
59:12 Nemde te, Isten, ki elvetettél minket, * és nem vonulsz ki a mi seregeinkkel?
59:13 Adj segítséget nekünk a szorongatásban, * mert hiábavaló az ember segítsége!
59:14 Az Istenben győzelmet szerzünk, * ő semmivé teszi a mi ellenségeinket.
