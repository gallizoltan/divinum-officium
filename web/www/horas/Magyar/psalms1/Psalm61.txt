61:2 Bizony, csak az Istenre hagyatkozik az én lelkem, * mert tőle van az én szabadulásom;
61:3 Mert ő az én menedékem és szabadítóm, * ő az én váram, többé meg nem rendülök.
61:4 Meddig rohantok még rá az emberre, és romboljátok, ti mindnyájan, * mint a roskadt falat és a meghajló sövényt?
61:5 Mert valóban, azon tanakodtak, hogy méltóságomból levessenek, gyönyörködtek a hazugságban, * szájukkal áldottak és szívükben átkoztak engem.
61:6 Bizony, csak az Istenre hagyatkozik az én lelkem, * mert tőle van az én békességes tűrésem;
61:7 Mert ő az én Istenem és szabadítóm, * ő az én váram, meg nem rendülök.
61:8 Az Istenben az én szabadulásom és dicsőségem, * erősségemnek Istene, és nála van menedékem.
61:9 Bízzatok benne mind, ti népek gyülekezetei, öntsétek ki előtte szíveteket, * Isten a mi segítőnk örökké;
61:10 Mert mind hiábavalóság az Ádámnak maradéka, hazugság az emberi nemzet, * megméretvén együtt is könnyebbek, mint a pára!
61:11 Ne bízzatok az erőszakban, és a zsákmánnyal ne hivalkodjatok, * ha bővelkedtek is a gazdagságban, ne helyezzétek abba szíveteket!
61:12 Egyet mondott ki az Isten, és e kettőt hallottam, hogy a hatalom az Istené, és tiéd, Uram, az irgalom, * mert te megfizetsz kinek-kinek tettei szerint.
