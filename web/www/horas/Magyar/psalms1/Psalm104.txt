104:1 Hálát adjatok az Úrnak és hívjátok segítségül az ő nevét, * hirdessétek a pogányok között az ő cselekedeteit!
104:2 Énekeljetek neki és zsoltárt mondjatok, * hirdessétek minden csodatetteit!
104:3 Dicsekedjetek az ő szent nevében, * vigadjon az Urat keresőknek szíve!
104:4 Keressétek az Urat és az ő erejét, * keressétek az ő orcáját mindenkor!
104:5 Emlékezzetek meg az ő csodálatos dolgairól, melyeket cselekedett, * jeleiről és szájának ítéleteiről;
104:6 Ábrahámnak, az ő szolgájának ivadékai, * Jákobnak, az ő választottjának fiai!
104:7 Ő a mi Urunk Istenünk, * az egész földnek szólnak az ő ítéletei.
104:8 Megemlékezett örökké az ő szövetségéről, * az igéről, melyet parancsolt ezer nemzedékig;
104:9 melyet Ábrahámnak adott, * melyre Izsáknak megesküdött;
104:10 és rendelé azt parancsolatul Jákobnak, * Izráelnek örök szövetségül;
104:11 mondván: Neked adom Kánaán földjét, * kötéllel kimért örökségedet.
104:12 Mikor még csekély számmal voltak, * igen kevesen és vándorok azon a földön;
104:13 és egyik nemzetségtől a másikhoz menének, * egyik országból a másik nép közé;
104:14 Nem engedte, hogy ember ártson nekik, * és királyokat fenyített meg miattuk:
104:15 Ne illessétek az én fölkentjeimet, * és prófétáimnak rosszat ne tegyetek!
104:16 És lőn, hogy éhséget hívott a földre, * és a kenyér minden támaszát elvette tőlük.
104:17 Egy férfit küldött előttük, * szolgaságba adatott el József.
104:18 Béklyóba verték lábait, * és nyakát vasba tették; mígnem beteljesedett az ő szava.
104:19 És megihlette őt az Úr beszéde. Küldött érte a király és feloldotta őt, * a népek fejedelme, és elbocsátotta őt.
104:21 Úrrá rendelte őt háza fölött, * fejedelemmé minden jószága fölött;
104:22 Hogy vezesse főembereit kedve szerint, * és véneit bölcsességre tanítsa;
104:23 És beméne Izráel Egyiptomba, * és a jövevény lett Kám földjén Jákob;
104:24 És igen megszaporítá Isten az ő népét, * és erősebbé tette ellenségeinél;
104:25 És gyűlöletre fordította azok szívét az ő népe ellen, * és álnokságot cselekedtek szolgái ellen.
104:26 Elküldte Mózest, az ő szolgáját, * Áront, kit ő maga választott.
104:27 Beléjük helyezte az ő jeleinek igéit, * s a csodákét, melyek Kám földjén történtek.
104:28 Homályt küldött Egyiptomra, és sötét lett, * de azok ellenálltak beszédének.
104:29 Vérré változtatta azok vizeit, * és megölte halaikat.
104:30 Békát termett az ő földjük, * föl a királyi palotáig.
104:31 Parancsolt, és legyek sokasága támadt, * és szúnyogok minden határukon.
104:32 Esőjük helyett jégverést adott, * égető tüzet az ő földjükre;
104:33 És elverte szőlőiket és fügefáikat, * és letörte határuknak termőfáit.
104:34 Parancsolt, és sáskák jöttek, * és számlálhatatlan sok cserebogár;
104:35 És elemésztettek minden füvet az ő földjükön, * és megették földjüknek gyümölcseit;
104:36 És megölt minden elsőszülöttet az ő földjükön, * erejüknek első zsengéjét;
104:37 És kivitte népét ezüsttel és arannyal, * és törzseikben nem akadt erőtlen.
104:38 Örült Egyiptom, hogy elvonulnak, * mert ránehezedett a tőlük való félelem.
104:39 Felhőt terjesztett ki oltalmukra, * és tüzet adott, hogy világoskodjék nekik éjszaka.
104:40 Könyörögtek, és fürjeket hozott, * és mennyei kenyérrel táplálta őket.
104:41 Megnyitotta a sziklát, és vizek fakadtak, * és patakok folytak a sivatagban;
104:42 Mert megemlékezett az ő szent igéjéről, * melyet Ábrahámnak, az ő szolgájának mondott;
104:43 És kivitte népét örvendezéssel, * az ő választottait vigassággal;
104:44 És nekik adta a pogányok földjeit, * s munkájuk gyümölcseit is birtokba vették;
104:45 Hogy megőrizzék az ő igazságait, * és keressék az ő törvényét.
