21:2 Istenem, Istenem, miért hagytál el engem, * miért vagy messze kiáltásom szavától?
21:3 Én Istenem, napestig kiáltok és meg nem hallgatsz, * és éjjel, és nem figyelsz reám.
21:4 Pedig te a szent helyen lakol, * Izráelnek dicsősége!
21:5 Tebenned bíztak atyáink, * bíztak és megszabadítottad őket.
21:6 Hozzád kiáltottak és megszabadultak, * tebenned bíztak és meg nem szégyenültek.
21:7 Én pedig féreg vagyok már és nem is ember, * emberek gyalázata és a nép megvetettje.
21:8 Mindnyájan, akik látnak engem, megcsúfolnak engem, * ajkukkal megszólanak és fejüket hajtogatják:
21:9 Az Úrban bízott, mentse meg őt, * szabadítsa meg, ha kedveli őt!
21:10 De te vagy Uram, aki kihoztál engem anyámnak méhéből, * én reménységem, mióta emlőjére vett anyám. Átadattam neked, mihelyt megszülettem,
21:11 anyám méhétől fogva te vagy én Istenem. * Ne távozzál messze tőlem,
21:12 mert a szorongatás közel vagyon, * és nincs, ki nékem segítséggel legyen.
21:13 Körülvett engem ökrök serege, * erős bikák megkörnyékeztek engem.
21:14 Rám tátották a szájukat * mint ragadozó és ordító oroszlán.
21:15 Mint a víz kiöntettem, * és elszakadoztak egymástól minden csontjaim.
21:15 Az én szívem mint az olvadott viasz * testemnek bensejében.
21:16 Kiszáradt mint a cserép az én torkom, nyelvem az ínyemhez tapadt, * a halál porába vetettél engem;
21:17 Mert körülvettek engem az ebek, * a gonoszok gyülekezete reám szállott.
21:17 Átlyuggatták kezeimet és lábaimat, * és megszámlálták minden csontomat.
21:18 Csak néznek és szemlélnek engem, * elosztották maguk között ruháimat és köntösömre sorsot vetettek;
21:20 De te, Uram, ne légy messze tőlem, * én erősségem, az én segítségemre siess!
21:21 Ragadd el a kard élétől, ó Isten, az én lelkemet, * s mi bennem a legdrágább, az ebek hatalmából!
21:22 Szabadíts meg engem az oroszlán szájából, * és a vadak támadásától engem, megalázottat;
21:23 És én hirdetem a te nevedet atyámfiainak, * az egyháznak közepette dicsérlek Téged!
21:24 Akik félitek az Urat, dicsérjétek őt, * Jákobnak ivadékai, dicsőítsétek őt!
21:25 Félje őt Izráel minden ivadéka, * mert nem utálta meg és nem nézte le a szegénynek könyörgését;
21:25 És nem fordította el az orcáját tőle, * s midőn kiáltott hozzá, meghallgatta!
21:26 Tiéd az én dicséretem a nagy gyülekezetben, * fogadásaimat beteljesítem az istenfélők színe előtt.
21:27 Esznek a szegények és megelégednek és dicsérik az Urat, akik keresik őt, * él az ő szívük örökkön örökké.
21:28 Emlékeznek és az Úrhoz térnek a föld minden határai,
21:28 és hódolnak előtte a népek családjai;
21:29 Mert az Úré az ország, * és uralkodik a nemzeteken.
21:30 Őt imádják a földnek minden gazdagjai, * színe előtt meghajolnak a sírba szállók;
21:31 És az én lelkem őneki él, * és az én magzatom néki szolgál;
21:32 És hirdettetik az Úr a jövendő nemzedéknek, hirdetik az egek az ő igazságát a népnek, mely egykor megszületik, * melyet majdan az Úr teremt.
