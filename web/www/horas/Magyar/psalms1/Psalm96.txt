96:1 Az Úr országol, örvendezzék a föld, * vigadjon a szigetek sokasága!
96:2 Körülötte felhő és homály, * jog és igazság az ő trónjának alapja.
96:3 Előtte tűz jár, * és megégeti körös-körül az ő ellenségeit.
96:4 Fénylenek villámai a föld kerekségén, * látta a föld és megreszketett.
96:5 A hegyek mint a viasz megolvadtak az Úr színe előtt, * az Úr színe előtt az egész föld.
96:6 Hirdették az egek az ő igazságát, * és látták minden népek az ő dicsőségét.
96:7 Szégyenüljenek meg mindnyájan, akik faragott képeket imádnak, és akik bálványaikban dicsekednek,
96:7 imádjátok őt, minden angyalai! * Hallja ezt Sion és vigadozik,
96:8 és örvendeznek Júda leányai * a te ítéleteid miatt, Uram;
96:9 Mert te fölséges Úr vagy az egész földön, * igen magasztos minden istenek fölött.
96:10 Kik szeretitek az Urat, gyűlöljétek a rosszat, megőrzi az Úr az ő szentjeinek lelkét, * a bűnös kezéből megszabadítja őket.
96:11 Világosság támadott az igazaknak, * és az igaz szívűeknek vigasság.
96:12 Vigadjatok, igazak, az Úrban, * és dicsérjétek az ő szentségének emlékezetét!
