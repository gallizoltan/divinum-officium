90:1 Aki a Magasságbelinek oltalmában lakozik, * s a Mindenható árnyékában marad;
90:2 mondja az Úrnak: Menedékem vagy és váram, * Istenem, kiben bízom én;
90:3 Mert ő szabadít meg a vadászok tőrétől, * és a rosszakaró beszédtől.
90:4 Vállaival beárnyékoz téged, és biztos helyed lesz az ő szárnyai alatt, * pajzs és páncél az Úrnak hűsége.
90:5 Ne félj hát attól, ami éjszaka rettent, * sem a nappal repülő nyíltól;
90:6 Sem a sötétben járó romlástól, * sem a délidőben pusztító gonosztól!
90:7 Ezren hulljanak el bár oldalad mellől, és tízezren jobb kezed felől, * tehozzád azonban nem közelget.
90:8 Bizony meg fogod látni saját szemeddel, * meglátod a bűnösök fizetségét.
90:9 Mivelhogy az Úr a te menedékhelyed, * és a Magasságbelit választottad oltalmadul;
90:10 azért veszedelem nem érhet téged, * és csapás nem közelíthet a te hajlékodhoz;
90:11 Mert angyalainak parancsolt felőled, * hogy megőrizzenek téged minden utadon.
90:12 Kezükben hordoznak téged, * hogy kőbe ne üssed lábadat.
90:13 Kígyókon és skorpión járhatsz, * eltiprod az oroszlánt és a sárkányt.
90:14 Megmentem őt, mert ragaszkodik hozzám, * fölemelem őt, mert ismeri az én nevemet.
90:15 Hozzám kiált, és én meghallgatom őt, a szorongatásban vele vagyok, * megmentem és megdicsőítem őt.
90:16 Betöltöm őt hosszú napokkal, * és üdvösségemet megmutatom néki.
