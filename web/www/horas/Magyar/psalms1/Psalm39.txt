39:2 Várva vártam az Urat, * és reám figyelmezett;
39:3 És meghallgatta kiáltásomat, * és kivett engem a nyomorúság verméből és az undokság sarából;
39:3 És kősziklára állította lábamat, * és megszilárdította lépésemet;
39:4 És új éneket adott a számba, * himnuszt a mi Istenünknek.
39:4 Meglátják azt sokan és félni fognak, * és az Úrban bíznak.
39:5 Boldog ember, ki az Úrba vetette reménységét, * és nem nézett a kevélyekre és azokra, kik csalárdságra törnek.
39:6 Sok csodákat tettél, Uram, * és gondolataidban nincs, aki hasonló lenne hozzád;
39:6 Melyeket ha elő akarnék számlálni és elbeszélni, * többek, hogysem kimondhatnám.
39:7 Áldozatot és ajándékot nem akartál, * fülemet felnyitottad.
39:7 Egészen égő és bűnért való áldozatot nem kívántál, * akkor mondám: Íme, jövök.
39:8 A könyvtekercsben írva van felőlem, * hogy akaratodat megtegyem;
39:10 És én akartam, én Istenem, * a te törvényed itt van szívemben.
39:11 Hirdetem igazságodat a nagy gyülekezetben, * íme, az ajkaimat el nem zárom, Uram, te tudod.
39:11 Igazságodat el nem rejtem, * és hűségedet a gyülekezet elől.
39:12 Te pedig, Uram, ne távoztasd el irgalmasságodat tőlem, * a te irgalmasságod és hűséged mindenkor tartson fenn engem;
39:13 Mert körülvett engem számtalan gonoszság, bűneim megfogtak engem, * s már látni sem tudtam.
39:13 Többek az én fejemnek hajszálainál, * és szívem elhagyott engem.
39:14 Tessék neked, Uram, hogy megments engem, * Uram, tekints segítségemre!
39:15 Szégyenüljenek meg és forduljanak vissza, kik életemet keresik, * hogy elvegyék azt!
39:15 Térjenek hátra és piruljanak, * akik nékem gonoszat akarnak!
39:16 Rémüljenek el legott és viseljék gyalázatukat, * kik mondják nekem: Úgy kell, úgy kell!
39:17 Örüljenek és vigadjanak benned minden téged keresők, és mondják mindenkor, hogy magasztaltassék az Úr, * mondják, kik szeretik a te szabadításodat.
39:18 Én ugyan koldus vagyok és szegény, * de az Úr gondoskodik rólam.
39:18 Az én segítőm és oltalmazóm te vagy, * én Uram, ne késlekedjél!
