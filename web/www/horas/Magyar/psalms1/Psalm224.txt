(Mózes éneke * Kiv 15:1-22)
15:1 Énekeljünk az Úrnak, mert dicsőségesen felmagasztaltatott, * a lovat és a rajta ülőt levetette a tengerbe!
15:2 Az Úr az én erősségem és dicsőségem, * és ő lett nékem szabadításomra.
15:3 Ő az én Uram, és dicsőítem őt, * az én atyámnak Istene, s én magasztalom őt.
15:4 Az Úr mint a győzhetetlen harcos, * Mindenható az ő neve.
15:5 A Fáraó szekereit és seregét a tengerbe vetette, * és válogatott vezérei elmerültek a Vörös tengerben.
15:6 A hullámok elborították őket, * s mint a kő a mélységbe süllyedtek.
15:7 A te jobbod fölmagasztaltatott erősségben, a te jobbod megverte az ellenséget, * dicsőségednek nagyságában megbuktattad elleneidet.
15:8 Kibocsátottad haragodnak tüzét, * s az elemésztette őket mint a pozdorját.
15:9 Haragod leheletére feltorlódtak a vizek, a hömpölygő habok megállottak, * a hullámok a tenger közepén egybegyűltek.
15:10 Mondá az ellenség: Űzőbe veszem és elfogom, felosztom a zsákmányt, és kielégül a lelkem, * kivonom a kardomat, megöli őket az én kezem;
15:11 De fútt a te szeled, és elborította őket a tenger, * elmerültek mint az ón a sebes vizekben.
15:12 Ki hasonló hozzád, Uram, erősségben, ki olyan dicsőséges a szentségben, * félelmetes, dicsérendő és csodákat tévő?
15:13 Kinyújtottad kezedet, és elnyelte őket a föld, * s te vezére lettél irgalmasságodban a népnek, melyet megszabadítottál;
15:14 És erősségeddel elvezetted őket * a te szent lakóhelyedre.
15:15 Meghallották a népek és megremegtek, * Filisztea lakóit gyötrelem fogta el.
15:16 Édom fejedelmei megzavarodtak, Moáb hatalmasait rettegés szállta meg, * Kánaán lakói megdermedtek.
15:17 Szakadjon is rájuk a félelem és rettegés * karodnak erejétől!
15:18 Legyenek mozdulatlanok mint a kő, míg átvonul közöttük, Uram, a te néped, * míg átvonul ez a nép, melyet magadévá tettél!
15:19 Felviszed őket és elplántálod a te örökséged hegyén, erősséges lakóhelyeden, melyet te készítettél, * szentélyedbe, melyet a te kezed erősített meg, Uram.
15:20 Országol az Úr minden időkig * örökkön örökké.
15:21 Mert a fáraó beméne lovaival, szekereivel és lovagjaival a tengerbe; * és az Úr visszahozá rájuk a tenger vizeit;
15:22 Izrael fiai pedig szárazon járának * annak közepén.
