20:2 Uram, a te erődben vigad a király, * és szabadításodon hangosan ujjong.
20:3 Szíve kívánságát megadtad néki, * és ajkának kéréseit nem tagadtad meg tőle.
20:4 Mert elébe siettél édességes áldásokkal, * a fejére koronát tettél drágakőből.
20:5 Életet kért tőled, és megadtad néki, * a napok teljességét örökké és mindörökkön örökké.
20:6 Nagy az ő dicsősége a te szabadításodban, * dicsőséget és nagy ékességet teszel reá;
20:7 Mert áldássá teszed őt századoknak századain keresztül, * megvidámítod őt a te arcodnak örömével;
20:8 Mert a király az Úrban bízik, * és a Fölségesnek irgalmasságában meg nem rendül.
20:9 Találja meg kezed ellenségeidet, * a te jobb kezed találja meg mind, akik téged gyűlölnek.
20:10 Mint tüzes kemence, olyanokká teszed őket megjelenésed idején, összezavarja őket az Úr haragjában, * és a tűz megemészti őket.
20:11 Ivadékukat is eltörlöd a földről, * és magvukat az emberek fiai közül;
20:12 Mert gonoszat terveztek ellened, * tanácsot tartottak, de véghez nem vihették.
20:13 Megfutamítottad őket, * és íjadat ellenük fordítottad.
20:14 Emelkedjél fel, Uram, erődben! * Mi éneklünk és zengjük a te hatalmadat.
