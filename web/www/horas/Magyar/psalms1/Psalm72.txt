72:1 Mily jó az Isten Izráelhez, * azokhoz, kik egyenes szívűek!
72:2 Az én lábaim mégis csaknem megtántorodtak, * csaknem elcsúsztak lépéseim;
72:3 Mert megbotránkoztam a gonoszok miatt * látván a bűnösök békességét;
72:4 Mert nincsen az útjukban akadály, * egészséges és jóllakott a testük.
72:5 A halandók fáradozásaiban nincsen részük, * és az embereket érő csapások elkerülik őket.
72:6 Mint az ékszert hordják a kevélységet, * és az erőszak mint a ruha, beborítja őket;
72:7 Mint az olvadott zsír folyik belőlük a gonoszság, * és szívüknek gondolatai úgy jönnek elő.
72:8 Kigondolták és kimondták a hitványságot, * gonoszságot beszéltek fennhéjazással.
72:9 Az égre tátogják a szájukat, * és nyelvük bejárja a földet;
72:10 És magas székekben ülnek, * az áradó vizek nem érik el őket;
72:11 És azt mondják: Mint tudhatná ezt az Isten, * ugyan, van-e tudás a magasságban?
72:12 Íme, a bűnösök, a világban bővelkedők * mily nagy gazdagságot nyertek!
72:13 Én pedig azt mondtam: Így hát hiába tisztítottam meg a szívemet, * hiába mostam az ártatlanok közt a kezemet;
72:14 És ostoroztattam egész nap, * és ott várt a csapás már jókor reggel.
72:15 De ha azt mondtam volna: Úgy beszélek én is, mint ők, * a te fiaid nemzetségének árulója lennék;
72:16 És gondolkodtam, hogy megértsem mindezt, * de nehéz dolog volt ez a szememben;
72:17 Mígnem bementem az Isten Szentélyébe, * és akkor megértettem az ő végüket.
72:18 Bizony síkos földre helyezted őket, * és levetetted őket a pusztulásba;
72:19 Hogy elpusztultak és elfogytak hirtelen * elvesztek a nagy félelemtől.
72:20 Mint a fölserkenőnek álmait * te fölkelvén, Uram, eltörlöd az ő képüket.
72:21 Mily keserű volt az én szívem, * és átfúródtak a veséim;
72:23 És balgatag lettem és tudatlan * mint az oktalan állat a te színed előtt!
72:24 Én mégis mindenkor veled voltam, * te tartottad az én jobbomat. * A te akaratod szerint vezetsz engem, * és a te dicsőségedbe befogadsz engem;
72:25 Mert ki más lenne nékem az égben, * és tekívüled mit akarnék én a földön?
72:26 Elfogyatkozott a testem és a szívem, * én szívemnek Istene, az én osztályrészem az Isten örökké;
72:27 Mert íme, akik eltávoznak tőled, elvesznek, * és elveszíted mind, akik elfajzanak tőled.
72:28 Nekem azonban jó az Istenhez ragaszkodni, * reménységemet az Úristenbe helyezni;
72:28 Hogy hirdessem minden művedet * Sion leányának kapuiban.
