(Mózes éneke * MTörv 32:1-65)
32:1 Halljátok, egek, amit szólok, * hallja a föld az én szám igéit!
32:2 Hulljon mint sűrű eső az én tanításom, * szálljon le mint a harmat az én szavam;
32:3 Mint a záporeső a füvön és mint az esőcsöppek a pázsiton, * mert az Úr nevét hirdetem!
32:4 Adjatok tiszteletet a mi Istenünknek, * az Isten tettei tökéletesek és minden utai igazak!
32:5 Hűséges az Isten, és semmi hamisság nincsen őbenne, * igaz ő és tökéletes. * Mégis vétkezett ellene ez a nép, és gyalázata miatt nem fia többé;
32:6 E gonosz és elfordult nemzedék. * Ezzel fizetsz-e az Úrnak, * balga és esztelen nép?
32:7 Nemde-nem ő a te atyád, * ki magáévá tett, ki alkotott és teremtett téged?
32:8 Emlékezzél meg a régi napokról, * gondolj át minden nemzedéket!
32:9 Kérdezd meg atyádat, és elbeszéli néked, * kérdezd a véneket, és elmondják neked:
32:10 Amikor elosztá a nemzeteket a Felséges, * amikor elválasztá Ádám fiait;
32:11 kiszabta a népek határait * Izráel fiainak száma szerint!
32:12 az Úr osztályrésze lett az ő népe, * Jákob az ő kimért öröksége;
32:13 és megtalálta őt a puszta földön, * a borzalom és kietlen pusztaság helyén.
32:14 felkarolta őt és oktatá, * s mint a szeme fényét őrizé.
32:15 mint a sas, mely repülésre készteti fiait, * és fölöttük röpdös;
32:16 kiterjesztette szárnyait és fölvette őt, * és tulajdon vállán hordozá.
32:17 Az Úr volt egyedül az ő vezére, * idegen isten nem állt mellette.
32:18 S termékeny földre helyezte őt, * hogy enné a mezők gyümölcseit;
32:19 mézet szopjon a kősziklából, * olajat a kemény kőből;
32:20 egye a tehenek vaját s a juhoknak tejét, * bárányoknak és kosoknak javát;
32:21 barmok húsát és búza velejét, * s igya a szőlőnek színtiszta vérét;
32:22 De meghízott a kedvenc és kirúgott, * meghízott, kövér lett és eltelt.
32:23 elhagyta az Istent, alkotóját, * eltávozott az Istentől, szabadítójától.
32:24 idegen istenekkel őt ingerelték, * utálatosságokkal haragra indították.
32:25 ördögnek áldoztak, nem Istennek, * isteneknek, kiket azelőtt nem ismertek;
32:26 újaknak, nemrég jötteknek, * kiket atyáik nem tiszteltek.
32:27 Az Istent, aki téged szült, elhagytad, * és elfelejtkeztél teremtő Uradról.
32:28 Látta az Úr és haragra gerjedt, * mert felingerelték őt fiai és leányai;
32:29 És mondá: Elrejtem orcámat előlük, * hadd látom, mi lesz majd a végük;
32:30 Mert elfordult nemzedék ez, * hűtlenné vált gyermekek!
32:31 Ők engem azzal ingereltek, ami nem Isten, * és haragra indítottak hiúságaikkal;
32:32 én is ingerlem majd őket néppel, mely nem nép, * és ostoba nemzettel bosszantom őket.
32:33 Tűz lobban fel az én haragomban, * és égni fog az alvilág mélyéig.
32:34 Megsemmisíti a földet termésével együtt, * és a hegyek alapjait fölégeti.
32:35 Elhalmozom őket bajokkal, * és elfogyasztom rajtuk nyilaimat.
32:36 Éhség emészti meg őket, * és madarak falják fel őket szörnyű harapással.
32:37 Rájuk küldöm a vadállatok fogát, * a porban csúszó állatok és kígyók dühét.
32:38 Kívül a fegyver pusztítja őket és belül a rettegés, * az ifjút és szüzet, a csecsemőt és aggot;
32:39 És azt mondom: Hol vannak? * Emlékezetüket is megszüntetem az emberek között;
32:40 De mégis elállok ettől, * hogy ne bosszantsanak ellenségei, és ne kevélykedjenek az ő ellenei.
32:41 Ne mondhassák: A mi kezünk és nem az Úr, * aki mindezt cselekedte.
32:42 Ó tanácstalan nemzet, okosság nélkül való, * bár bölcs lennél és megértenéd és megfontolnád végüket!
32:43 Hogy is kergethetne meg egy ember ezret, * hogyan futamít meg kettő tízezret?
32:44 Nem azért-e, mert Istenük eladta őket, * az Úr pedig kiszolgáltatta őket?
32:45 Mert nem olyan a mi Istenünk, mint amazok istenei, * és ellenségeink majd önmaguk bíráivá lesznek.
32:46 Mert szőlőjük Szodoma szőlőjéből való, * és Gomorra dűlői mellől.
32:47 Az ő szőlőjük mérgezett szőlők, * és keserűek gerezdjeik.
32:48 Sárkányok epéje az ő boruk, * és áspisok gyógyíthatatlan mérge.
32:49 Mindez el van végezve nálam, * és lepecsételve házaimban.
32:50 Enyém a bosszúállás, én idejében megfizetek, * és meginognak a lábaik.
32:51 Közel van a veszedelem napja, * az idők sietnek megjelenni.
32:52 Akkor az Úr igazságot tesz népének, * megkönyörül az ő szolgáin;
32:53 Mikor látja, hogy elerőtlenült a kezük, és rejtett erejük is elfogyott, * elenyészett, amit tartogattak;
32:54 És azt mondja majd: Hol vannak az ő isteneik, * akikben bizakodtak;
32:55 Kiknek áldozataiból ették a javát, * és italáldozataiknak borát itták?
32:56 Keljenek fel hát azok és segítsenek titeket, * és szükségetekben ők oltalmazzanak titeket!
32:57 Lássátok, hogy én vagyok egyedül, * és nincsen más isten rajtam kívül!
32:58 Én ölök és én éltetek, sebesítek és gyógyítok, * és nincs, aki kezemből kiszabadíthasson.
32:59 Fölemelem az égre kezemet, * és mondom: Élek én örökké.
32:60 Ha megélesítem kardomat mint a villámot, * és kezem megragadja az igazságot;
32:61 Bosszút állok ellenségeimen, * és azoknak, kik engem gyűlölnek, megfizetek.
32:62 Megrészegítem nyilaimat a vérükkel, * és kardomat húsukkal etetem.
32:63 A megölteknek és foglyoknak vérével, * az ellenség vezéreinek fejével.
32:64 Dicsérjétek, nemzetségek az Úr népét, * mert ő megtorolja szolgáinak vérét;
32:65 És ellenségeiken bosszút áll, * és kegyelmes lesz az ő népe földjéhez!
