33:2 Áldom én az Urat minden időben, * az ő dicsérete mindenkor ajkamon.
33:3 Az Úrban dicsekszik az én lelkem, * hallják meg ezt a szelídek és vigadjanak.
33:4 Magasztaljátok az Urat énvelem, * és dicsőítsük mind együtt az ő nevét!
33:5 Kerestem az Urat, és meghallgatott engem, * és minden háborúságomból kiragadott engem.
33:6 Járuljatok hozzá, és megvilágosultok nála, * és a ti orcátok meg nem szégyenül!
33:7 E szegény is kiáltott, és az Úr meghallgatta őt, * és minden háborúságból megmentette őt.
33:8 Ott táborozik az Úr angyala az istenfélők körül, * és megszabadítja őket.
33:9 Ízleljétek és lássátok, hogy milyen édes az Úr, * boldog az az ember, ki őbenne bízik!
33:10 Féljétek az Urat, ti minden szentjei, * mert meg nem fogyatkoznak, kik őt félik!
33:11 A gazdagok szűkölködnek és éheznek, * az Úr keresői pedig semmi jóban meg nem fogyatkoznak.
33:12 Jertek, fiaim, és hallgassatok engem, * az Úr félelmére tanítlak titeket.
33:13 Ki az az ember, aki életet akar, * és jó napokat szeretne látni?
33:14 Tartóztasd nyelvedet a rossztól, * és ne szóljanak hamisságot ajkaid!
33:15 Fordulj el a rossztól és a jót cselekedd, * keresd a békét és azt kövessed!
33:16 Az Úr szemei az igazakon, * és fülei meghallják azok kiáltását.
33:17 Az Úr tekintete a gonosztevőkön, * hogy emlékezetüket is eltörölje a föld színéről.
33:18 Kiáltottak az igazak, és az Úr meghallgatta őket, * és minden háborúságukból kiszabadította őket.
33:19 Közel van az Úr a megtört szívűekhez, * és az alázatos lelkűeket megsegíti.
33:20 Sok az igazak háborúsága, * de mindazokból kiszabadítja őket az Úr.
33:21 Megőrizi az Úr minden csontjukat, * egy sem töretik meg azok közül.
33:22 Rettenetes a bűnösök halála, * és megbűnhődnek, akik az igazat gyűlölik.
33:23 Megőrzi az Úr az ő szolgáinak lelkét, * és nem csalódnak, kik őbenne bíznak.
