2:1 Miért háborognak a pogányok, * s hiábavalóságokat a népek miért terveznek?
2:2 Fölkeltek a föld királyai, és a fejedelmek egybegyűltek * az Úr ellen és az ő Fölkentje ellen:
2:3 Törjük szét az ő bilincsüket, * és vessük el magunkról igájukat!
2:4 Aki a mennyekben lakik, nevet rajtuk, * s az Úr megcsúfolja őket.
2:5 Akkor szól nékik haragjában, * és indulatában szétzavarja őket.
2:6 Engem rendelt ő királlyá szent hegyén, Sionon, * hogy az ő határozatát hirdessem.
2:7 Az Úr mondá nékem: * Én Fiam vagy te, én ma szültelek téged.
2:8 Kérjed tőlem, és neked adom a pogányokat örökségül, * és birodalmadul a földnek határait!
2:9 Kormányozod őket vasvesszővel, * és mint a cserépedényt összetöröd őket!
2:10 És most, királyok, okosak legyetek, * értsétek meg az intést, kik a föld bírái vagytok!
2:11 Szolgáljatok az Úrnak félelemmel, * és örvendezzetek néki rettegéssel!
2:12 Fogadjátok el a fegyelmet, * nehogy egyszer megharagudjék az Úr, és elvesszetek az igaz útról;
2:13 mikor hirtelen fölgerjed az ő haragja! * Boldogok mindnyájan, kik őbenne bíznak.
