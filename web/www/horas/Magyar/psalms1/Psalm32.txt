32:1 Örvendezzetek, igazak, az Úrban, * az igazakhoz illik a dicséret!
32:2 Magasztaljátok az Urat citerával, * a tízhúrú hárfákkal zengjetek néki!
32:3 Énekeljetek neki új éneket, * jól énekeljetek neki örömkiáltással;
32:4 Mert igaz az Úrnak beszéde, * és minden cselekedete hűséggel teljes!
32:5 Szereti az igazságot és az igaz ítéletet, * az Úr irgalmassága betölti a földet.
32:6 Az Úr igéje által lettek az egek, * és szájának lehellete által azoknak minden ékessége;
32:7 Ki összegyűjté mintegy tömlőbe a tenger vizeit, * tárházakba vetvén annak örvényeit.
32:8 Félje az Urat az egész föld, * rettenjenek meg tőle mind, akik e világban laknak;
32:9 Mert ő szólott és lettek, * ő parancsolt és előjöttek!
32:10 Az Úr semmivé teszi a pogányok terveit, * és elveti a népek gondolatait.
32:11 Az Úr szándéka pedig örökké megmarad, * szívének gondolatai nemzedékről nemzedékre.
32:12 Boldog nemzetség, akinek az Úr az Istene, * a nép, akit örökségül választott magának.
32:13 Letekint az Úr a mennyből, * és látja mind az emberek fiait.
32:14 Az ő erősséges lakóhelyéből * rátekint mindenekre, kik a földet lakják;
32:15 Ki egyenként alkotta szívüket, * ki ismeri minden tettüket.
32:16 Nem a nagy sereg szabadítja meg a királyt, * és a hőst nem védi meg erejének nagysága.
32:17 nem segít a ló a győzelemhez, * nem ad szabadulást annak ereje.
32:18 Íme, az Úr szeme azokon, kik őt félik, * azokon, kik az ő irgalmasságában bíznak;
32:19 Hogy megmentse a haláltól lelküket, * és éhínség idején táplálja őket.
32:20 A mi lelkünk az Urat várja, * mert ő a mi segítőnk és oltalmazónk;
32:21 Mert őbenne vigad a mi szívünk, * és az ő szent nevében bízunk.
32:22 Legyen a te irgalmasságod, Uram, mirajtunk, * amint tebenned bízunk!
