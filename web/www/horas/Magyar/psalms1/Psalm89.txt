89:1 Uram, te lettél a mi menedékünk * nemzedékről nemzedékre.
89:2 Mielőtt lettek a hegyek, mielőtt formáltatott a föld és a világ, * öröktől fogva és mindörökké vagy te, ó Isten;
89:3 Ki visszaviszed az embert a porba, * és mondod: Térjetek vissza, emberek fiai;
89:4 Mert ezer esztendő a te szemedben annyi, mint a tegnapi nap, mely elmúlt,
89:5 mint egy őrváltás ideje éjszaka! * Éveink száma mint a semmi,
89:6 életünk mint a fű elhervad korán. * Reggel virágzik, hogy elhervadjon * este lehull és elszárad;
89:7 Mert elenyészünk haragod miatt, * és felindulásodtól megrendültünk.
89:8 Magad elé tetted gonoszságainkat, * és titkos bűneinket orcád világossága elé.
89:9 Napjaink mind elenyésznek, haragod miatt elfogyunk
89:9 s mint a pókháló csak annyi éveink fáradozása, * mert életünk ideje hetven év,
89:10 aki erősebb, annak nyolcvan esztendő, * s annak nagy része munka és fájdalom,
89:10 bizony hamar elmúlik, és mi elmegyünk.
89:11 Ki ismeri meg a te fölindulásod erejét, * ki tanulja meg félni a te haragodat?
89:12 Így számlálni napjainkat taníts meg minket, * hogy szívünket bölcsességre vezessük!
89:13 Térj hozzánk, Urunk, valahára, * légy könyörületes a te szolgáidhoz;
89:14 És betöltesz minket reggel irgalmasságoddal, * ujjongunk és örvendezünk életünk minden napjain!
89:15 Vigadozunk a napokért, melyekben minket megaláztál, * az esztendőkért, melyekben nyomorúságot láttunk.
89:16 Lássék meg szolgáidon a te műved, * és fiaikon a te dicsőséged!
89:17 A mi Urunk Istenünk fényessége ragyogjon felettünk, kezünk munkáját te igazgasd rajtunk, * kezünk munkáját, Uram, te igazgasd!
