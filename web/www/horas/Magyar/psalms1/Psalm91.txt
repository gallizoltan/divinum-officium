91:2 Jó dolog az Urat dicsérni, * és éneket mondani a te nevednek, ó Fölséges;
91:3 Hirdetni reggel irgalmasságodat * és hűségedet éjszaka;
91:4 A tízhúrú lanttal és orgonával, * énekkel és citerával;
91:5 Mert megvidámítottál engem, Uram, tetteiddel * és kezed művein örvendezem.
91:6 Mily nagyok, Uram, a te cselekedeteid, * mélységesek a te gondolataid!
91:7 Az ostoba ember nem veszi eszébe, * és a bolond nem érti ezeket.
91:8 Felnövekednek a bűnösök mint a fű, * virágzanak mind, akik gonoszat cselekednek;
91:9 De vesztükre lesz ez mindörökre, * te pedig, Uram, fölséges vagy örökké;
91:10 Mert íme, Uram, a te ellenségeid, mert íme a te ellenségeid elvesznek * szétszóratnak mind, akik gonoszat cselekednek;
91:11 És fölmagasztalod az én fejemet, * elárasztasz illatos olajjal;
91:12 És lenéznek szemeim ellenségeimre, * s a gonoszul reám támadók vesztéről hallani fog a fülem.
91:13 Az igaz mint a pálmafa virágzik * nagyra nő mint a Libanon cédrusa.
91:14 Az Úr házában vannak ők elültetve, * a mi Istenünk házának csarnokaiban virágoznak.
91:15 Még öregségükben is gyümölcsöznek, * bő termést hoznak és szépen virulnak;
91:16 Hogy hirdessék, hogy igaz az Úr, az én menedékem, * és igaztalanság nincsen őbenne.
