78:1 Isten, a te örökségedbe pogányok jöttek, megfertőzték szent templomodat, * Jeruzsálemet kőhalommá tették.
78:2 A te szolgáidnak holttestét az ég madarainak adták eledelül, * és szentjeid húsát a földi vadaknak.
78:3 Mint a vizet kiontották vérüket Jeruzsálem körül, * és nem volt, aki eltemetné őket.
78:4 Gyalázattá lettünk szomszédaink előtt, * nevetség és csúfolás azoknak, akik körülöttünk laknak.
78:5 Meddig még, Uram, örökké tart-e a te haragod, * meddig gerjedez mint a tűz a te felindulásod?
78:6 Öntsd ki haragodat a pogányokra, akik nem ismernek téged, * az országokra, melyek nem hívják segítségül a te nevedet;
78:7 Mert ők felfalták Jákobot, * és elpusztították trónusát!
78:8 Meg ne emlékezzél atyáink gonoszságáról, siessen elénk a te irgalmad, * mert igen szegénnyé lettünk!
78:9 Segíts meg minket, üdvösségünk Istene, a te neved dicsőségéért szabadítsd meg minket, * légy kegyelmes a mi bűneinknek a te szent nevedért!
78:10 Ne mondhassák a pogányok közt: Hol vagyon az ő Istenük? * Nyilvánítsd ki ítéletedet a nemzeteken a mi szemeink előtt;
78:10 Hogy számon kéred a te szolgáidnak kiontott vérét, * hogy színed elé jut a foglyok fohászkodása.
78:11 A te karodnak nagysága szerint * tartsd meg az életnek a halál fiait;
78:12 És fizess meg szomszédainknak hétszeresen a szívükben * a gyalázatért, mellyel téged illettek, Uram!
78:13 Mi pedig, a te néped és nyájadnak juhai, hálát adunk neked örökké;
78:13 nemzedékről nemzedékre hirdetjük dicséretedet.
