23:1 Az Úré a föld és benne minden, * a földkerekség és mind, akik abban laknak;
23:2 Mert ő állította azt a tengerekre, * és ő szilárdította meg a folyóvizeken.
23:3 Ki mehet föl az Úr hegyére, * és ki állhat meg az ő szent helyén?
23:4 Az ártatlan kezű és tiszta szívű, ki lelkét hiábavalóságra nem vetette, * sem álnokságot nem szólt felebarátja ellen.
23:5 Az vesz áldást az Úrtól, * és irgalmasságot az ő szabadító Istenétől.
23:6 Ez az a nemzedék, mely Istent keresi * mely Jákob Istenének orcáját keresi.
23:7 Nyissátok meg a kapukat, és táruljatok fel, örök kapuk, * hadd menjen be a dicsőségnek Királya!
23:8 Ki ez a dicsőséges Király? * Az erős és hatalmas Úr, a harcokban győzedelmes.
23:9 Nyissátok meg a kapukat, és táruljatok fel, örök kapuk, * hadd menjen be a dicsőségnek Királya!
23:10 Ki ez a dicsőséges Király? * A seregek Ura, ő a dicsőségnek Királya.
