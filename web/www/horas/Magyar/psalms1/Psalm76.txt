76:2 Szavammal az Úrhoz kiáltottam, * szavammal az Istenhez, és reám figyelmezett.
76:3 Szorongatásom napján az Istent kerestem, kezeimet éjszaka feléje tártam, * és nem fáradtak el karjaim;
76:4 És nem akart megvigasztalódni az én lelkem, * megemlékeztem Istenről és sóhajtoztam, rá gondoltam és elepedt a lelkem.
76:5 Ébren tartod a szememet, * háborogtam de nem szólottam.
76:6 Gondolkodtam a régi napokról, * és az ősi esztendők voltak elmémben;
76:7 És elmélkedtem éjjel is szívemben, * gondolkodtam és töprengett a lelkem.
76:8 Vajon örökké elvet-e az Isten, * avagy nem lészen-e kegyesebb?
76:9 Végleg elfogyott-e az ő irgalmassága, * megszűnik-e ígérete nemzedékről nemzedékre?
76:10 Avagy elfeledkezik-e könyörülni az Isten, * és visszatartja-e irgalmasságait haragjában?
76:11 És mondtam: Ez az én sebem, * a fölséges jobbjának megváltozása;
76:12 És megemlékezem az Úr tetteiről, * megemlékezem kezdettől fogva művelt csodáidról;
76:13 És elmélkedem mindarról, amit cselekedtél, * és megvalósult terveidről gondolkodom.
76:14 Isten, szentségben van a te utad, * ki olyan nagy isten, mint a mi Istenünk? * Te vagy az Isten, aki csodákat művelsz;
76:15 megismertetted erődet a nemzetekkel. * Megszabadítottad karoddal a te népedet, * Jákobnak és Józsefnek fiait.
76:17 Láttak téged a vizek, ó Isten, láttak téged a vizek és megfélemlettek, * megzavarodtak a mély örvények.
76:18 A vizek sokaságának zúgása támadt, * megzendültek a felhők.
76:18 A te nyilaid szertefutkostak, * és a mennydörgésed szólt a forgószelekben.
76:19 Tündököltek villámlásaid a föld kerekségén, * megindult a föld és remegett.
76:20 A tengeren a te utad és ösvényed a hatalmas vizeken, * és nyomdokaidat nem ismeri senki;
76:21 és vezetted a te népedet mint juhokat * Mózes és Áron keze által.
