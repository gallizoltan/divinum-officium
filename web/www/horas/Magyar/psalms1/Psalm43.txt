43:2 Isten, a saját fülünkkel hallottuk, * atyáink beszélték el nekünk,
43:2 amit napjaikban, a régmúlt időkben tettél.
43:3 Nemzeteket űztél ki a te kezeddel, őket pedig elplántáltad, * népeket törtél össze, őket pedig kiterjesztetted;
43:4 Mert nem az ő kardjuk által szereztek földet, * és nem az ő karjuk szabadította meg őket;
43:4 Hanem a te jobbod és a te karod és arcodnak fénye, * mert kedvelted őket.
43:5 Te vagy az én királyom és én Istenem, * ki Jákobnak segítséget küldesz.
43:6 Általad szórjuk szét ellenségeinket, * és a te nevedben tapodjuk le a reánk támadókat;
43:7 Mert nem a kézíjamban bízom, * és nem az én kardom szabadít meg engem;
43:8 Hanem te szabadítottál meg minket sanyargatóinktól, * és a mi gyűlölőinket megszégyenítetted.
43:9 Az Istenben dicsekedünk minden napon, * és a te nevednek hálát adunk örökké.
43:10 Most azonban megvetettél és megaláztál minket, * és nem vonulsz ki, Isten, a mi seregünkkel.
43:11 Megfutamítottál minket ellenségeink elől, * és akik gyűlölnek, kifosztottak minket.
43:12 Mint a levágandó juhokat odaadtál minket, * és a nemzetek közé szétszórtál minket.
43:13 Eladtad olcsón a te népedet, * és nem becsülted az árát magasra.
43:14 Gyalázatra vetettél minket szomszédainknak, * csúfolásra és nevetségre azoknak, kik körülöttünk laknak.
43:15 Példázattá tettél minket a pogány nemzeteknek, * fejüket csóválják a népek.
43:16 Naponként előttem van gyalázatom, * és orcám pirulása elborított engem.
43:17 A szidalmazó és a káromló szava miatt, * az ellenségnek és a bosszúállónak színe előtt.
43:18 Ezek mind reánk jöttek, de mi nem feledkeztünk el rólad, * és nem cselekedtünk gonoszul a te szövetséged ellen;
43:19 És nem fordult el tőled a mi szívünk, * és nem tértek el ösvényeink a te utaidtól;
43:20 Noha kiűztél minket a sakálok helyére, * és beborítottál minket a halál árnyékával.
43:21 Ha elfeledkeztünk a mi Istenünk nevéről, * ha kezeinket idegen istenek felé tártuk;
43:22 nem kéri-e számon az Isten ezeket? * Mert ő tudja a szívek titkait;
43:22 De mi érted ölettetünk naponként, * és olyannak tartatunk, mint a megölni való juhok.
43:23 Kelj fel, Uram, miért alszol, * kelj fel és ne űzz el végleg!
43:24 Miért fordítod el arcodat, * elfeledkezel-e szegénységünkről és szorongatásunkról;
43:25 Mert porba aláztatott a mi lelkünk, * és testünk a földhöz tapadt?
43:26 Kelj fel, Uram, segíts meg minket, * és válts meg minket a te nevedért!
