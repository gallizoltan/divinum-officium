103:1 Áldjad, én lelkem, az Urat, * én Uram Istenem, felmagasztaltattál mindenek fölött!
103:1 Dicsőségbe és ékességbe öltöztél, * fényesség a te köntösöd.
103:2 Kifeszíted az égboltot mint a sátrat, * a felső vizek fölött építed hajlékodat;
103:3 Ki a felhőket szekereddé teszed, * ki jársz a szeleknek szárnyain;
103:4 Kinek a követei a szelek, * kinek a szolgái az égető tüzek;
103:5 Ki a földet szilárd alapra állítottad, * meg nem inog az örökkön örökké.
103:6 Az őstenger mint ruházat beborította azt, * a hegyek fölött álltak a vizek;
103:7 De a te intésedre elfutottak, * mennydörgésed szavától megrettentek.
103:8 Fölemelkedtek a hegyek és alászálltak a mezők * a helyre, melyet nékik rendeltél.
103:9 Határt vetettél a vizeknek, melyet által nem hágnak, * és vissza nem térnek elborítani a földet;
103:10 Ki forrásokat bocsátasz a völgyekbe, * s tovafolynak a vizek a hegyek között.
103:11 Isznak abból mind a mezei vadak, * s még a vadszamarak is oltják szomjukat.
103:12 Fölötte laknak az égi madarak, * az ágak közül hallatják hangjukat.
103:13 Megöntözöd a hegyeket hajlékaidból, * munkálkodásod gyümölcsével jóllakatod a földet.
103:14 Füvet sarjasztasz állatainknak, * és növényt az ember szolgálatára.
103:14 Kenyeret hozol a földből * és bort, hogy vidámítsa az ember szívét;
103:15 Hogy gyönyörködtesse az orcáját olajjal, * és a kenyér megerősítse az ember szívét.
103:16 Jóllaknak a mező fái * és Libanon cédrusai, melyeket az Úr ültetett, * ott raknak fészket a madarak,
103:17 legmagasabban a gémeknek háza. A hegyek magaslata a zergéké, * s a borznak a sziklák adnak menedéket.
103:19 Holdat alkotott, jelezni az időket, * a nap is tudja lenyugovását.
103:20 Sötétséget szerzettél, és éjszaka lett, * abban megindulnak az erdei vadak.
103:21 Prédáért ordítanak az oroszlánkölykök, * eledelt kérnek az Istentől maguknak.
103:22 Fölkel a nap, és újra összegyűlnek, * és tanyáikon elhevernek.
103:23 Akkor kimegy az ember munkájára, * dolga után jár estelig.
103:24 Mely igen magasztosak a te műveid, Uram, mindeneket bölcsességgel tettél, * betelt a föld a te alkotásaiddal.
103:25 Íme, a nagy és tágas öblű tenger, benne számtalan úszó állatok, 
103:26 kicsinyek a nagyokkal együtt. Rajta járnak a hajók.
103:27 Ott a félelmes Leviátán, melyet te alkottál, hogy játsszék benne. Mindenek tőled várják, * hogy eledelt adj nekik alkalmas időben.
103:28 Te adván nekik ők összegyűjtik, * felnyitod kezedet, és betelnek javaiddal.
103:29 Elfordítván pedig orcádat megháborodnak, visszaveszed lelküket, és elfogyatkoznak, * és poraikba visszatérnek.
103:30 Kibocsátod lelkedet, és életre kelnek * és megújítod a földnek színét.
103:31 Legyen örökké tartó az Úrnak dicsősége, * örvendezzék az Úr az ő művein;
103:32 Ki rátekint a földre és megreszketteti, * ki érinti a hegyeket, és azok füstölögnek!
103:33 Éneklek az Úrnak én életemben, * zsoltározok az én Istenemnek, amíg csak vagyok.
103:34 Legyen gyönyörűségére az én énekem, * én pedig az Úrban gyönyörködöm!
103:35 Fogyjanak el a bűnösök a földről, és az istentelenek ne legyenek többé, * áldjad, én lelkem, az Urat!
