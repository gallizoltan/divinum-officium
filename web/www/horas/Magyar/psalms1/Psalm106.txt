106:1 Hálát adjatok az Úrnak, mert jó, * mert az ő irgalmassága örökkévaló!
106:2 Mondják mind, akiket megváltott az Úr, kiket megváltott az ellenség kezéből, * és egybegyűjtött az idegen országokból;
106:3 napkeletről és napnyugatról, * északról és a tenger mellől!
106:4 Tévelyegtek a pusztában, a vizetlen helyen, * nem találták útját a városnak, ahol lakjanak.
106:5 Éheztek és szomjúhoztak, * s megfogyatkozott bennük a lélek;
106:6 És kiáltottak az Úrhoz a szorongatásokban, * és kimenté a veszedelemből őket;
106:7 És egyenes útra vitte őket, * hogy eljussanak a városba, ahol lakjanak.
106:8 Hálát adjanak az Úrnak irgalmasságáért * és csodáiért, miket az emberek fiaival művelt;
106:9 Mert megelégítette a szomjúhozó lelket, * s az éhezőt betöltötte jókkal;
106:10 Kik a sötétségben és a halál árnyékéban ültek, * megbilincselve vassal és nyomorúsággal;
106:11 Mert ellenszegültek az Isten igéinek, * és a Fölségesnek tanácsát megvetették;
106:12 És megaláztatott a szívük a szenvedések alatt, * megerőtlenültek és nem volt segítőjük;
106:13 És kiáltottak az Úrhoz a szorongatásokban, * és kimenté a veszedelemből őket;
106:14 És kihozá őket a sötétségből és a halál árnyékából, * és bilincseiket széttöré.
106:15 Hálát adjanak az Úrnak irgalmasságáért * és csodáiért, miket az emberek fiaival művelt;
106:16 Mert lerontotta az érckapukat, * és a vas-zárakat összetörte!
106:17 Megzavarodtak az ő gonoszságuk útján, * csapások sújtották őket igaztalanságuk miatt.
106:18 Minden eledelt megutált már az ő lelkük, * és a halál kapuihoz közeledtek;
106:19 És kiáltottak az Úrhoz a szorongatásokban, * és ő kimenté a veszedelemből őket.
106:20 Elküldé az ő igéjét és meggyógyította őket, * és kiragadta őket a sírveremből.
106:21 Hálát adjanak az Úrnak irgalmasságáért * és csodáiért, miket az emberek fiaival művelt;
106:22 És áldozzák a dicséret áldozatát, * és hirdessék cselekedeteit ujjongással!
106:23 Akik hajókon járnak a tengeren * kereskedvén a sok vizeken,
106:24 Azok is látták az Úrnak tetteit, * csodatételeit a mélységekben.
106:25 Szólott, és szélvész támadt * és fölemelkedtek a tenger hullámai.
106:26 Fölmentek az égig és alászálltak a mélységbe, * lelkük a bajok közt sorvadozott.
106:27 Megzavarodtak és tántorogtak mint a részeg, * és minden bölcsességük elenyészett;
106:28 És kiáltottak a szorongatások között az Úrhoz, * és ő kimentette a veszedelemből őket;
106:29 S szélvészét gyenge szellővé tette, * és lecsendesedtek a tenger habjai;
106:30 És ők vigadtak annak csöndességén, * és eljutottak az óhajtott kikötőbe.
106:31 Hálát adjanak az Úrnak irgalmasságáért * és csodáiért, miket az emberek fiaival művelt;
106:32 És magasztalják őt a népek gyülekezetében, * és a vének tanácsában dicsérjék őt;
106:33 Ki a folyóvizeket pusztasággá tette, * s a vizek forrásait sivataggá;
106:34 és szikessé a termékeny földeket, * a rajta lakók gonoszsága miatt!
106:35 A pusztát pedig állótóvá tette, * és a vizetlen földet vizek forrásává;
106:36 És odatelepítette az éhezőket, * és azok lakóvárost építettek;
106:37 És bevetették a szántóföldeket és szőlőket plántáltak * és begyűjtötték a termést;
106:38 És megáldotta őket, és igen megsokasodtak, * és az ő barmaikat meg nem kevesíté.
106:39 Majd ismét megfogyatkoztak, * a bajok és fájdalmak terhe meggyötörte őket.
106:40 Gyalázatot osztott a fejedelmekre, * és eltévelyítette őket az útról a járatlan sivatagban;
106:41 De kisegítette a szegényt a nyomorúságból, * és a nemzetségeket megsokasította mint a nyájakat.
106:42 Meglátják az igazak és vigadnak, * és befogja a száját minden gonoszság.
106:43 Ki olyan bölcs, hogy megőrizné ezeket, * és megértené az Úr irgalmasságait?
