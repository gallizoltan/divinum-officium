113:1 Izráel kijővén Egyiptomból, * Jákob háza a barbár nép közül;
113:2 lőn Júdea az Úrnak szentélye, * Izráel az ő birodalma.
113:3 Látta a tenger és elfutott, * a Jordán vize visszafordult.
113:4 A hegyek ugráltak mint a kosok, * és a halmok mint a juhok bárányai.
113:5 Mi lelt téged, tenger, hogy elfutsz, * és te, Jordán, hogy visszafordulsz?
113:6 Hegyek, ugráltok mint a kosok, * és halmok mint a juhok bárányai.
113:7 Rendülj meg, föld, az Úr színe előtt, * Jákob Istenének orcája előtt;
113:8 Ki a kősziklát állótóvá tette, * s a kőszálat vizek forrásaivá változtatta!
113:9 Nem nékünk, Uram, nem nékünk, * hanem a te nevednek adj dicsőséget;
113:10 A te irgalmasságodért és igazmondásodért, * hogy ne mondhassák a pogányok: Hol vagyon az ő Istenük?
113:11 A mi Istenünk a mennyben lakik, * mindent, amit akart, megcselekedett.
113:12 A hitetlen bálványa ezüst és arany, * emberi kezek alkotása.
113:13 Szájuk vagyon és nem szólnak, * szemük vagyon és nem látnak.
113:14 Fülük vagyok és nem hallanak, * orruk vagyon és nem szagolnak.
113:15 Kezük vagyon és nem tapintanak, lábuk vagyon és nem járnak, * nem kiáltanak az ő torkukkal.
113:16 Hasonlók legyenek hozzájuk, kik azokat csinálják, * és mind, akik azokban bíznak!
113:17 Izráel háza az Úrban bízott, * ő segítőjük és oltalmazójuk.
113:18 Áron háza az Úrban bízott, * ő segítőjük és oltalmazójuk.
113:19 Kik félik az Urat, az Úrban bíztak, * ő segítőjük és oltalmazójuk.
113:20 Megemlékezett az Úr rólunk, * és megáldott minket.
113:20 Megáldotta Izráel házát, * megáldotta Áron házát.
113:21 Megáldotta mind, akik félik az Urat, * a kicsinyeket és a nagyokat.
113:22 Gyarapítson meg az Úr titeket, * titeket és gyermekeiteket!
113:23 Áldottak vagytok ti az Úrtól, * ki a mennyet és a földet teremtette.
113:24 Az egek ege az Úré, * a földet pedig az embernek adta.
113:25 Nem a halottak dicsérnek téged, Uram, * sem azok, kik a halálba szállnak;
113:26 Hanem mi, akik élünk, áldjuk az Urat * mostantól fogva és mindörökké.
