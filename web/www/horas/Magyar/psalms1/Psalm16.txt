16:1 Hallgasd meg, Uram, igaz ügyemet, * figyelmezz könyörgésemre!
16:1 Vedd füledbe imádságom szavát, * mert nem álnok ajkakról való!
16:2 Tőled jöjjön elő az én ítéletem, * vizsgálják ki szemeid az igazságot!
16:3 Tedd próbára a szívemet és látogasd meg éjjel, tűzzel próbálj meg engem, * és nem találsz bennem hamisságot!
16:4 Nem vétkezik szájam azzal, hogy emberekhez szabná beszédét, * ajkadnak szavaiért megőrzöm magam a gonosz utaktól.
16:5 Tartsd meg lépésemet a te ösvényeden, * hogy meg ne inogjanak lábaim!
16:6 Én kiáltottam, mert meghallgatsz engem, Isten, * hajtsd hozzám füledet és hallgasd meg beszédemet!
16:7 Mutasd meg irgalmasságodnak csodáit, * ki megmented az üldözőktől azokat, kik benned, a te jobbodban bíz­nak!
16:8 Vigyázz reám, mint szemed fényére,
16:9 és oltalmazz meg szárnyaidnak árnyéka alatt * a gonoszok elől, kik sanyargatnak engem!
16:10 Körülvettek engem ellenségeim, érzéketlenségbe zárták szívüket, * és szájuk kevélységet szólott.
16:11 Körüljárván, íme, bekerítettek engem, * szemük csak azt nézi, hogy a földre sújtsanak.
16:12 Tekintetük mint a prédálni készülő oroszlán, * mint oroszlánkölykök a leshelyen.
16:13 Kelj föl, Uram, menj ellene és buktasd el őt, * mentsd meg lelkemet a te karoddal a gonosztól;
16:14 a te kezeddel, Uram, a halandóktól, * azoktól, kik az életből csak múlandó részt vesznek!
16:14 Töltsd be javaiddal testüket, bővelkedjenek fiaik is, * és a maradékot gyermekeikre hagyják!
16:15 Én azonban igazságban látom meg a te arcodat, * és amikor fölkelek, betölt majd engem színed látása.
