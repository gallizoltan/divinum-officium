45:2 A mi Istenünk oltalom és erő, * segítő a szorongatásokban, melyek reánk találtak.
45:3 Azért nem félünk, midőn a föld megremeg, * s a hegyek a tenger mélyébe merülnek.
45:4 Zúgtak és felzavarodtak annak vizei, * és ereje miatt megrendültek a hegyek.
45:5 Folyóvizek árja örvendezteti az Isten városát, * megszentelte az ő hajlékát a fölséges.
45:6 Az Isten lakik benne, azért meg nem inoghat, * megsegíti őt az Isten már virradatkor.
45:7 Felindultak a nemzetek és lehanyatlottak a birodalmak, * hallatta az Úr az ő hangját, és megindult a föld.
45:8 A seregek Ura mivelünk, * a mi oltalmazónk a Jákob Istene.
45:9 Jöjjetek és lássátok az Úrnak cselekedeteit, * minő csodákat tett a földön!
45:10 Véget vetett a háborúknak a föld végéig, eltöri a kézíjat, elrontja a fegyvereket, * a pajzsokat elégeti tűzzel.
45:11 Nyugodjatok el és lássátok, hogy én vagyok az Isten, * fölséges minden nemzetek között, fölséges az egész földön.
45:12 A seregek Ura mivelünk, * a mi oltalmazónk a Jákob Istene.
