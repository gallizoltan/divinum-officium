37:2 Uram, ne büntess engem haragodban, * ne sújtsál engem felindulásodban;
37:3 Mert a te nyilaid belém hatoltak, * és rám nehezült a te kezed!
37:4 Nincs egészség a testemben a te haragod miatt, * nincs békessége csontjaimnak bűneim miatt;
37:5 Mert az én gonosz tetteim elborítják a fejemet, * és nehéz teherként nehezednek reám.
37:6 Megrohadtak és megsenyvedtek az én sebeim * oktalanságaim miatt.
37:7 Nyomorulttá lettem és igen meggörbedtem, * napestig szomorkodva járok;
37:8 Mert derekam megtelt gyulladással, * és nincsen semmi épség a testemben.
37:9 Erőtlen vagyok és igen összetört, * kiáltozom szívemnek keserűségében.
37:10 Uram, színed előtt minden kívánságom, * és nincsen elrejtve előtted sírásom.
37:11 Szívem reszket és elhagyott engem az erőm, * és szemem világossága, az sincs már velem.
37:12 Szeretteim és barátaim látják csapásomat és félreállnak,
37:12 Akik mellettem voltak, most messze kerülnek. * Csapdát állítottak, akik életemre törnek, * és akik bajomat keresik;
37:13 Álnokságot szólnak, * és cseleket koholnak egész nap ellenem.
37:14 Én pedig mint a süket, nem hallottam, * és mint a néma, ki fel nem nyitja száját;
37:15 És olyan lettem, mint a nem halló ember, * akinek szájában nincsen ellentmondás;
37:16 Mert, Uram, én tebenned bíztam, * te meghallgatsz engem, én Uram, Istenem;
37:17 És mondtam: Ne örüljön rajtam soha az ellenség, * és ne hatalmaskodjék, mikor megtántorodnak lábaim;
37:18 Mert bizony közel vagyok az eleséshez, * és fájdalmaim mindenkor színem előtt vannak!
37:19 Az én gonoszságomat nyíltan megvallom, * és bánkódom bűneim miatt.
37:20 Ellenségeim pedig élnek és hatalmaskodnak rajtam, * megsokasodtak, akik hazug módon gyűlölnek engem.
37:21 Akik gonosszal fizetnek a jóért * rágalmaznak, mivelhogy a jót követtem.
37:22 Ne hagyj el engem, én Uram Istenem, * ne menj el tőlem!
37:23 Figyelmezz az én segítésemre, * üdvösségemnek Ura Istene!
