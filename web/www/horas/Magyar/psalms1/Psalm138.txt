138:1 Uram, te megvizsgáltál és ismersz engem, * tudod, ha leülök és ha fölkelek.
138:3 Ismered az én gondolataimat távolból is, * figyeled járásomat és nyugvásomat.
138:4 Előre látod minden utamat, * még nyelvemre sem jött a szó, és te már ismered.
138:5 Mindenfelől körülveszel engem, * és reám tetted a kezedet.
138:6 Csodálatos előttem a te tudásod, * magasságos az, és föl nem érhetem.
138:7 Hová menjek a te lelked elől, * és hová fussak a te színed elől?
138:8 Ha fölmegyek az égbe, te ott vagy, * ha leszállok az alvilágba, jelen vagy ott is.
138:9 Ha fölölteném a hajnal szárnyait, * vagy laknék a tenger végső határain;
138:10 oda is a te kezed viszen engem, * és a te jobb kezed tart meg engem;
138:11 És ha mondanám: Talán a sötétség elföd engem, * világosság helyett az éjszaka vegyen körül engem;
138:12 de a sötétség nem sötét neked, és az éjszaka fénylik mint a nappal, * sötétsége neked világosság.
138:13 hiszen te alkottad veséimet, * te szőttél engem anyám méhében.
138:14 Hálát adok néked, mert csodálatos módon alkottál, csodálatosak a te cselekedeteid, * jól tudja ezt az én lelkem.
138:15 Előtted nem voltak rejtve csontjaim, midőn formálódtam a rejtekben, * formálódtam mintegy a föld mélyében.
138:16 még tökéletlen voltam, s már láttak szemeid, és könyvedbe írva voltak minden napjaim * elgondolva, midőn még soruk el sem kezdetett.
138:17 Mily tiszteletreméltók nekem a te gondolataid, ó Isten, * igen hatalmas a számuk!
138:18 Sorolnám őket egész éjszaka, de számosabbak a homoknál, * fölkelek és ismét veled vagyok.
138:19 Bárcsak elvesztenéd, Isten, a bűnösöket, * távozzatok tőlem, vérengző emberek;
138:20 Kik tefelőled gonoszul szóltak, * és hiúságukban fölkelnek ellened!
138:21 Ne gyűlöljem, Uram, a téged gyűlölőket, * és ne irtózzam-e a téged támadóktól?
138:22 Tökéletes gyűlölséggel gyűlölöm azokat, * és nekem ellenségeim lettek.
138:23 Vizsgálj meg, Isten, és tudjad a szívemet, * tégy próbára és ismerd meg ösvényeimet;
138:24 És lássad, vajon a hamisságnak útja vagyon-e bennem, * és vezess engem az örök úton!
