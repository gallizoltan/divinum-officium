49:1 Az istenek Istene, az Úr megszólalt, * szólította a földet napkelettől fogva napnyugatig.
49:1 Sionból ragyog fel az ő ékes szépsége.
49:3 Az Isten nyilván eljő és nem hallgat.
49:3 Emésztő tűz jár az ő színe előtt, * és körülötte sebes szélvész.
49:4 Előszólítja az eget onnan felülről, * és a földet is, hogy megítélje az ő népét.
49:5 Gyűjtsétek elébe az ő szentjeit, * kik szövetségre léptek ővele az áldozatok által;
49:6 És hirdetik az egek az ő igazságát, * mert az Isten a bíró!
49:7 Halljad, én népem, és szólok, Izráel, én tanúbizonyságot teszek rólad, * Isten vagyok én, a te Istened!
49:8 Nem az áldozatok miatt feddlek meg téged, * egészen elégő áldozataid a színem előtt vannak mindenkor.
49:9 Nem fogadom el a te házadból a borjakat, * sem a te nyájadból a bakokat;
49:10 Mert enyémek az erdőknek minden vadjai, * a barmok ezrei a hegyeken.
49:11 Ismerem mind az égi madarakat, * és ami a mezőn mozog, mind az enyém.
49:12 Ha éheznék, nem mondanám neked, * mert enyém a föld kereksége és minden, ami azt betölti.
49:13 Vajon én a tulkok húsát eszem-e, * avagy a bakok vérét iszom-e?
49:14 Áldozd az Istennek a dicséret áldozatát, * és teljesítsd fogadásaidat a Fölségesnek;
49:15 És hívjál engem segítségül a szorongatás napján! * Megmentelek téged, és te tisztelsz engem.
49:16 A bűnösnek azonban ezt mondja az Isten: Miért hirdeted te az én igazságaimat, * és miért veszed szájadra szövetségemet?
49:17 Hiszen te gyűlölted a fegyelmet, * és hátad mögé vetetted az én beszédemet.
49:18 Ha tolvajt láttál, vele futottál, * a házasságrontókkal közösködtél.
49:19 A szájad bővelkedett gonoszsággal, * és álnokságot szőtt a nyelved.
49:20 Leültél és atyádfia ellen szólottál, * és anyád fia ellen gyalázatot mondtál.
49:21 Ezt tetted, és én hallgattam, és azt vélted, hogy hasonló leszek hozzád, * de megfeddelek ezért és mindezt orcád elé rakom.
49:22 Értsétek meg ezeket, kik elfelejtitek az Istent, * nehogy egyszer elragadjon és ne legyen, aki megmentsen!
49:23 A dicséret áldozata, az tisztel meg engem, * és ott van az út, amelyen megmutatom az Isten üdvösségét.
