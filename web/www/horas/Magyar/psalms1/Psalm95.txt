95:1 Énekeljetek az Úrnak új éneket, * énekelj az Úrnak, mind egész föld!
95:2 Énekeljetek az Úrnak és áldjátok az ő nevét, * hirdessétek napról napra az ő szabadítását!
95:3 Hirdessétek a pogányok között az ő dicsőségét, * minden népek között az ő csodáit;
95:4 Mert nagy az Úr és igen dicséretes, * félelmetes minden istenek fölött;
95:5 Mert a pogányoknak minden istenei üres démonok, * az Úr pedig az egeknek alkotója!
95:6 Méltóság és szépség az ő színe előtt, * hatalom és ékesség az ő szentélyében.
95:7 Adjatok az Úrnak, népek családjai, adjatok az Úrnak dicsőséget és tiszteletet, * adjatok az Úrnak, az ő nevének dicséretet!
95:8 Hozzatok áldozatokat és lépjetek be az ő csarnokába, * imádjátok az Urat szent ünnepi díszben!
95:9 Remegjen meg orcája előtt az egész föld, * mondjátok el a nemzeteknek, hogy az Úr országol;
95:10 Mert megerősítette a föld kerekségét, és az meg nem inog, * igazságban ítéli meg a népeket!
95:11 Vigadjanak az egek és örvendezzen a föld, zengjen a tenger és annak teljessége, * örüljenek a mezők és mind a benne valók!
95:12 Akkor ujjonganak az erdőknek minden fái az Úr színe előtt, mert eljött, * mert eljött a földet ítélni.
95:13 Megítéli a földkerekséget igazságban, * és a népeket igazmondásban.
