44:2 Az én szívem ünnepi szózattól árad, zengem dalomat a királynak;
44:2 Nyelvem mint a gyorsírónak tolla.
44:3 Ékesebb vagy te az emberek fiainál, kedvesség ömlött el ajkaidon, * megáldott téged az Isten mindörökké.
44:4 Kösd fel oldaladra kardodat, * te mindeneknél hatalmasabb!
44:5 A te ékességeddel és szépségeddel * indulj meg, szerencsével járj és országolj!
44:5 A hűségért, a szelídségért és az igazságért * vezessen csodálatosan a te jobbod!
44:6 A te nyilaid élesek, alád vetik a népeket, * szívébe hatolnak a Király ellenségeinek.
44:7 A te trónod, ó Isten, örökkön örökké, * országló jogarod az igazság jogara.
44:8 Szeretted az igazságot és gyűlölted a gonoszságot, azért kent fel téged az Isten, a te Istened, * a vigasságnak olajával minden társaid fölött.
44:9 Mirrha-, áloe- és kásziától illatozik a te ruhád, * elefántcsont palotáidban húrok zenéje gyönyörködtet.
44:10 Királyok leányai a te díszes udvarodban, * jobbodon a királyné Ofír aranyával ékesen.
44:11 Halljad, leányom, és lássad és hajtsd ide füledet, * felejtsd el népedet és atyádnak házát;
44:12 Mert kívánja a Király a te szépségedet, * hódolj neki, mert ő a Te Urad, Istened!
44:13 Tírusz leányai ajándékokkal jönnek, * orcádat esdik a népnek gazdagai.
44:14 Mily dicsőséges bensejében a Király leánya! * Arannyal átszőtt ruhát öltött.
44:15 Sokszínű öltözetben vezetik őt a Királyhoz, * szüzek követik, az ő társai, és bevezettetnek, Uram, tehozzád.
44:16 Bevezetik őket örvendezve és ujjongással, * bevezetik a Király házába.
44:17 Atyáid helyett fiak születnek néked, * fejedelmekké rendeled őket az egész földön.
44:18 Megemlékeznek a te nevedről, * nemzedékről nemzedékre.
44:18 Azért a népek magasztalnak téged, * örökké és mindörökkön örökké.
