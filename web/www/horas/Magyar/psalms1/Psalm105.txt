105:1 Hálát adjatok az Úrnak, mert jó, * mert az ő irgalmassága örökkévaló.
105:2 Ki tudná elbeszélni az Úr hatalmas tetteit, * és hallatni mind az ő dicséretét?
105:3 Boldogok, akik megtartják a törvényt, * és igazságot cselekszenek minden időben.
105:4 Emlékezzél meg, Uram, mirólunk, jóakarattal néped iránt, * látogass meg minket üdvösségeddel;
105:5 Hogy megláthassuk a te választottaidnak szánt javakat, és vigadjunk a te néped vigasságával, * hogy dicsekedjünk a te örökségeddel.
105:6 Vétkeztünk a mi atyáinkkal együtt, * igaztalanul cselekedtünk, gonoszságot tettünk.
105:7 Atyáink Egyiptomban nem értették a te csodáidat, nem emlékeztek meg a te irgalmasságodnak sokaságáról,
105:7 és ingereltek téged a tengerre, a Vörös tengerre menvén;
105:8 És megszabadítá őket az ő nevéért, * hogy megismertesse hatalmát;
105:9 És megintette a Vörös tengert, és az kiszáradott, * és általvitte őket a mélységeken mint a pusztán;
105:10 És megszabadította őket a gyűlölők kezéből, * és megmentette őket az ellenség kezéből;
105:11 És elborította a víz az ő szorongatóikat, * egy sem maradt meg azok közül;
105:12 És akkor hittek az ő igéinek, * és énekelték az ő dicséretét;
105:13 De hamar megtették, hogy elfeledkezzenek tetteiről, * és nem várták be az ő végzését;
105:14 És kívánságokra gerjedtek a pusztában, * és megkísértették Istent a vizetlen helyen;
105:15 És megadta nekik, amit kívántak, * és bőséggel jóllakatta őket;
105:16 És irigységgel fellázadtak a táborban Mózes ellen, * és Áron, az Úr szentje ellen.
105:17 Megnyílott a föld és elnyelte Dátánt, * és elborította Abíron hordáját;
105:18 És tűz gyulladt az ő gyülekezetükben, * és a láng megemésztette a bűnösöket;
105:19 És borjút csináltak a Hóreb hegyénél, * és imádták a bálványt;
105:20 És fölcserélték az ő dicsőségüket * a szénátevő borjúnak képmásával.
105:21 Elfelejtették az Istent, aki megszabadította őket, * aki nagy dolgokat cselekedett Egyiptomban; Csodálatos dolgokat Kámnak földjén, * retteneteseket a Vörös tengeren;
105:23 És kimondá, hogy elvesztené őket, * ha Mózes, az ő választottja ott nem lett volna;
105:24 Ha oda nem áll a romlásba, az ő színe elé, * elfordítani haragját, hogy szét ne szórja őket; És semminek tartották a kívánatos földet;
105:25 nem hittek az ő igéjének, és morgolódtak az ő sátraikban, * nem hallgattak az Úr szavára;
105:26 És ő fölemelte kezét ellenük, * hogy leverje őket a pusztában;
105:27 hogy szétszórja magvukat is a pogány népek közé, * és elszélessze őket az országokban;
105:28 És magukat Belfagorhoz adták, * és a halottak áldozatait ették;
105:29 És felingerelték az Urat találmányaikkal, * és megsokasodott rajtuk a romlás;
105:30 De előállott Fíneász és ítéletet tartott, * és megszűnt köztük a romlás;
105:31 és igazságul tulajdoníttatott ez néki * nemzedékről nemzedékre mindörökké;
105:32 És felingerelték az Urat Meriba vizénél, * és miattuk bajba került Mózes is, mert megkeserítették a lelkét;
105:33 és meggondolatlanul beszélt ajkaival. Nem irtották ki a pogány népeket, * kikről az Úr parancsolt nékik;
105:35 Hanem pogányok közé elegyedtek, * és eltanulták azok cselekedeteit, és azok bálványainak szolgáltak, * és bukásukra lett ez nékik;
105:37 És feláldozták saját fiaikat, * és leányaikat a démonoknak;
105:38 És kiontották az ártatlan vért, fiaik és leányaik vérét, * kiket Kánaán bálványainak áldoztak;
105:39 És megfertőztetett a föld vérrel, és ők tisztátalanok lettek cselekedeteik által, * és gaztetteikkel házasságtörők;
105:40 És felgerjedt az Úr haragja az ő népe ellen, * és megutálta az ő örökségét;
105:41 És a pogányok kezébe adta őket, * és gyűlölőik uralkodtak rajtuk;
105:42 És sanyargatták őket ellenségeik, * és megaláztattak azok keze alatt.
105:43 Gyakorta megszabadította őket, de ők egyre ingerelték végzéseikkel, * és elbuktak gonoszságaikban;
105:44 És szorongattatásukat meglátta, * és kiáltásukat meghallotta;
105:45 És megemlékezett az ő szövetségéről, * és megszánta őket irgalmasságának sokasága szerint;
105:46 És könyörületre indította irántuk azokat, * kik fogságba vitték őket.
105:47 Szabadíts meg minket, mi Urunk Istenünk, * és gyűjts egybe minket a nemzetek közül;
105:47 Hogy hálát adjunk a te szent nevednek, * és dicsekedjünk a te dicséretedben!
105:48 Áldott az Úr, Izráel Istene, öröktől fogva és mindörökké, * s az egész nép mondja: Úgy legyen, ámen!
