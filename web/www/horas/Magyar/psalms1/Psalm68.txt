68:2 Szabadíts meg engem, Isten, * mert a torkomig hatoltak a vizek!
68:3 Belesüllyedtem a mélységes sárba, * és nem találok szilárd helyet.
68:3 A tenger mélységére jutottam, * és az áradat elborított engem.
68:4 Elfáradtam a kiáltásban és berekedt a torkom, * megfogyatkoztak szemeim, míg az Úr után esedezem.
68:5 Többen vannak, mint a hajszálak fejemen, * azok, akik ok nélkül gyűlölnek engem.
68:5 Megerősödtek az én ellenségeim, akik hamisan üldöztek engem, * meg kell fizetnem azért, amit nem vétettem.
68:6 Isten, az én esztelenségemet te ismered, * és nincsenek előtted rejtve vétkeim.
68:7 Ne kelljen pirulniuk miattam azoknak, akik téged várnak, * Uram, seregeknek Ura;
68:7 És meg ne szégyenüljenek érettem * akik téged keresnek, Izráel Istene;
68:8 Mert éretted szenvedtem a gyalázatot, * és elborítja a szégyen arcomat!
68:9 Idegenné lettem testvéreimnek, * és anyám fiainál mint a jövevény;
68:10 Mert a te házadért való buzgóság megemésztett engem, * és a te szidalmazóidnak gyalázásai reám hullottak.
68:11 Elrejtettem lelkemet a böjtölésbe, * és gyalázatommá lett az is nékem.
68:12 Öltözetemet szőrzsákra cseréltem, * és szóbeszéd lettem mindnyájuknál.
68:13 Ellenem beszéltek, akik a kapukban ültek, * és rólam énekeltek, akik borukat itták.
68:14 Én pedig tehozzád imádkoztam, Uram, * mert ideje a megkegyelmezésnek, ó Istenem.
68:14 A te irgalmad nagyságában hallgass meg engem * kegyelmednek hűsége szerint!
68:15 Ments ki engem a sárból, hogy belé ne süllyedjek, szabadíts meg engem azoktól, kik engem gyűlölnek, * szabadíts ki a vizek mélyéből!
68:16 El ne borítson a víznek árja, el ne nyeljen engem a mélység, * s ne rekesszen be az örvény szája!
68:17 Hallgass meg engem, Uram, mert szelíd a te irgalmad, * könyörületednek sokasága szerint tekints reám;
68:18 És el ne fordítsd gyermekedtől a te arcodat, * háborgatnak engem, azért sietve hallgass meg engem!
68:19 Fordítsd figyelmedet az én lelkemre és mentsd meg azt, * ellenségeim közül ragadj ki engem!
68:20 Te tudod szégyenemet és gyalázatomat, * és megszégyenülésemet látod.
68:21 Színed előtt vannak mind, akik gyötörnek engem, * a gyalázat megtörte szívemet, és lankadok.
68:21 Kerestem, aki velem együtt szenvedjen, és nem volt, * aki megvigasztalna, és nem találtam;
68:22 És epét adtak nekem eledelül, * és szomjúságomban ecettel itattak engem.
68:23 Változzék nékik tőrré asztaluk, * legyen büntetésükre és bukásukra!
68:24 Sötétüljenek el szemeik, hogy ne lássanak, * és legyen erőtlenné a derekuk!
68:25 Öntsd ki rájuk a te haragodat, * és bosszúdnak tüze ragadja meg őket!
68:26 Legyen puszta az ő lakóhelyük, * és ne legyen, aki hajlékukban lakjék;
68:27 Mert akit te megvertél, ők üldözték, * és sebeim fájdalmát növelték!
68:28 Rakj gonoszságot gonoszságukra, * és ne jussanak a te igazságodra!
68:29 Töröltessenek ki az élők könyvéből, * és ne írassanak be az igazak közé!
68:30 Én szegény vagyok és tele fájdalommal, * de a te szabadításod, Isten, fölemel engem.
68:31 Dicsérem az Isten nevét énekkel, * és magasztalom őt dicsérettel;
68:32 És kedvesebb lesz ez Istennek, mint az állat áldozat, * kedvesebb, mint borjak és ökrök feláldozása.
68:33 Lássák a szegények és vigadjanak, * keressétek az Istent, és él a ti lelketek;
68:34 Mert meghallgatta az Úr a szegényeket, * és nem utálta meg az ő foglyait!
68:35 Dicsérjék őt az ég és föld, * a tenger és mindaz, ami bennük mozog;
68:36 Mert az Isten megszabadítja Siont, és felépül Júda minden városa;
68:36 benne lakik a nép és birtokolja!
68:37 Megöröklik azt az ő szolgáinak ivadékai, * és akik szeretik az Úr nevét, azok laknak benne.
