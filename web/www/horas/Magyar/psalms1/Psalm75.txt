75:2 Megismertette magát Júdeában az Isten, * nagy az ő neve Izráelben.
75:3 A béke városában van az ő hajléka, * Sion hegyén az ő lakóhelye.
75:4 Ott törte meg a nyilak villámait, * a pajzsot, a kardot és a háborút.
75:5 Tündökölsz, te csodálatos, a győzelem hegyéről, * kifosztattak a hatalomra vágyók.
75:6 Alusszák már az álmukat, * kudarcot vallottak mind az erős kezű férfiak.
75:7 A te feddésed miatt, Jákobnak Istene, * megdermedtek a lovak és a szekérhadak.
75:8 Te rettenetes vagy, és ki állhat ellened, * midőn fellángol a te haragod?
75:9 A mennyből hallattad az ítéletet, * a föld megrendült és megcsöndesedett;
75:10 midőn fölkelt az ítéletre az Isten, * hogy megszabadítsa a földön mind a szelídeket;
75:11 Mert az ember indulata is magasztal téged, * s akik megmaradtak a harag idején, ünnepet ülnek néked.
75:12 Tegyetek fogadást és adjátok meg Uratoknak Isteneteknek, * mind, akik körülötte vagytok, hozzatok ajándékot a fölségesnek;
75:13 Annak, aki elveszi a fejedelmek életét, * aki rettenetes a föld királyai előtt!
