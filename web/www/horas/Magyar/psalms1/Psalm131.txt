131:1 Emlékezzél meg, Uram, Dávidról, * és engedelmes fáradozásáról;
131:2 Hogy megesküdött az Úrnak, * fogadást tett Jákob Istenének:
131:3 Nem megyek be sátoros házamba, * s nem lépek föl fekvőhelyemre;
131:4 nem engedek álmot szemeimnek, sem pilláimnak szunnyadást, * nem hajtom fejemet nyugalomra;
131:5 mígnem helyet találok az Úrnak, * hajlékot Jákob Istenének.
131:6 Íme, hallottuk, hogy ott van Efratában, * és Jár mezein találtunk reá;
131:7 És most lépjünk be az ő hajlékába, * boruljunk le lábainak zsámolyához!
131:8 Kelj föl, Uram, és indulj nyugalmad helyére, * te és a te szentségednek szekrénye!
131:9 Papjaid öltözzenek igazságba, * és ujjongjanak szentjeid!
131:10 Dávidért, a te szolgádért * ne fordulj el a te Fölkented arcától!
131:11 Megesküdött az Úr Dávidnak, igaz eskü az, és nem tér el attól: * Ágyékod gyümölcsét királyi trónodra ültetem.
131:12 ha megőrzik fiaid szövetségemet, * és bizonyságaimat, melyekre tanítom őket;
131:12 az ő fiaik is mindörökké * ülnek majd királyi trónodon;
131:13 Mert az Úr kiválasztotta Siont, * őt kívánta magának lakóhelyül.
131:14 Ez az én nyugodalmam örökkön örökké, * itt lakozom, mert ezt választottam.
131:15 Megáldván megáldom eleségét, * szegényeit jóltartom kenyérrel.
131:16 Papjait kegyelembe öltöztetem, * és ujjongva ujjonganak szentjei.
131:17 Innen emelem föl Dávidnak erejét, * és világosságot gyújtok az én Fölkentemnek.
131:18 Ellenségeit szégyenbe öltöztetem, * őrajta pedig kivirágzik az én szentségem.
