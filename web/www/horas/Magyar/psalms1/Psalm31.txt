31:1 Boldog, akinek megbocsáttatik gonoszsága, * és akinek befedettek bűnei.
31:2 Boldog ember, kinek az Úr nem tudja be vétkét, * sem lelkében csalárdság nincsen.
31:3 Némán hallgattam és megavultak csontjaim, * majd egész nap kiáltoztam;
31:4 Mert reám nehezedett éjjel és nappal a te kezed, * ellankadt erőm a nyár tüzében.
31:5 Vétkemet megvallottam neked, * és gonoszságomat el nem rejtettem.
31:5 Így szóltam: Megvallom gonoszságomat magam ellen az Úrnak, * és te megbocsátottad bűnömnek istentelenségét.
31:6 Ezért imádkozik hozzád minden szent * az alkalmas időben.
31:6 Ha a nagy vizek kiáradnak, * őhozzá nem közelgetnek.
31:7 Te vagy oltalmam, a szorongatásból kimentesz engem, * és körülveszel a szabadulásnak örömével.
31:8 Értelmet adok neked és megtanítlak téged az útra, hogy azon járj, * rajtad nyugtatom szememet.
31:9 Ne legyetek olyanok, mint a ló és az öszvér, * melyeknek nincsen értelmük!
31:9 Fékkel és zablával szorítod állukat, * másként nem közelítenek hozzád.
31:10 Sok a bűnös ostora, * az Úrban bízót pedig körülveszi az irgalom.
31:11 Vigadjatok az Úrban és ujjongjatok, ti igazak, * legyen dicsőség nektek mind, igaz szívűek!
