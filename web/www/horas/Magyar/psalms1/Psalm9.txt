9:2 Hálát adok neked, Uram, teljes szívemből, * hirdetem minden csodatetteidet.
9:3 Vigadok és örvendezem benned, * dicséretet zengek a te nevednek, ó Fölséges;
9:4 Mert ellenségeim visszafordultak, * megerőtlenültek és elpusztultak a te színed elől;
9:5 Mert végbevitted ítéletemet és ügyemet, * királyi trónusodra ülvén igazságot tettél.
9:6 Megfenyítetted a pogányokat és elpusztítottad az istentelent, * nevüket eltörölted örökre és mindörökkön örökké.
9:7 az ellenség elveszett, örökös sivataggá lettek a városok, miket leromboltak, * emlékük is eltűnt velük együtt.
9:8 Az Úr pedig trónol örökké, * elkészítette az ítélethez királyi székét;
9:9 És megítéli a földkerekséget igazságban, * méltányosságban a népeket;
9:10 És menedéke lesz az Úr az elnyomottaknak, * menedéke a kellő időben, a szorongatás napján;
9:11 És bízzanak benned, akik ismerik a te nevedet, * mert nem hagytad el, Uram, a téged keresőket!
9:12 Énekeljetek az Úrnak, ki Sionban lakik * hirdessétek a népek között az ő tetteit;
9:13 Mert a kiontott vért számon kérve megemlékezett róluk, * nem felejtette el a szegények kiáltását!
9:14 Könyörülj rajtam, Uram, lássad, mint sanyargatnak ellenségeim,
9:15 ki fölemelsz engem a halál kapuiból, * hogy hirdessem mind a te dicséretedet Sion leányának kapuiban,
9:16 örvendezzenek a te szabadításodon! * Beleestek a pogányok a verembe, melyet készítettek;
9:16 fennakadt lábuk a tőrben, amelyet elrejtettek.
9:17 Kinyilvánítja magát az Úr ítélet tartván, * saját kezének művei által veszett el a bűnös.
9:18 Pokolba térnek a bűnösök, * mind a pogányok, akik elfelejtik az Istent;
9:19 Mert nincsen elfeledve végleg a szegény, * és nem lesz hiábavaló örökre a szegények várakozása.
9:20 Kelj fel, Uram, ne hatalmaskodjék az ember, * állítsd ítéletre a pogányokat színed elé!
9:21 Bocsásd rájuk, Uram, a rettegést, * tudják meg a népek, hogy ők csak emberek.
9:22 Miért, Uram, miért állasz olyan távol? * Elrejtőzöl a szükségnek és a szorongatásnak idején;
9:23 Midőn kevélykedik az istentelen, s üldözi a szegényt, * hogy elfogja őt fondorlatos cseleivel;
9:24 Mert szívének kívánságaival dicsekszik a bűnös * és magára mond áldást a fösvény.
9:25 Megveti gőgösen a bűnös az Urat mondván: * Nem kéri számon, nincsen Isten!
9:26 Ez minden gondolata, * és szerencsések útjai minden időben.
9:26 Messze vannak ítéleteid az ő arcától, * és ellenségeit kicsúfolja;
9:27 És azt mondja szívében: Én meg nem ingok, * baj nélkül élek nemzedékről nemzedékre.
9:28 Az ő szája átokkal van tele, csalással és álnoksággal, * nyelve alatt ártás és gonoszság.
9:29 Lesben áll az utak mentén, * és megöli titkon az ártatlant.
9:30 Szemei a szegényt figyelik, * leselkedik a rejtekben, mint oroszlán az ő barlangjában.
9:30 Leselkedik, hogy elragadja a szegényt, * elragadja a szegényt csapdájába ejtvén.
9:31 Földre lapul és ráront és hullanak a szegények * az ő karjának erejétől;
9:32 És azt mondja szívében: Elfelejti az Isten, * elfordítja arcát és nem látja meg sohasem.
9:33 Kelj föl, Uram Isten, emeld föl kezedet, * ne feledkezzél el a szegényekről!
9:34 Miért veti meg a gonosztevő az Istent, * miért mondja a szívében: Nem kéri számon.
9:35 De te láttad, te figyeled a rossztettet és a szenvedést, * hogy kezedbe ejtsed őket.
9:35 Terád hagyatott a szegény, * az árvának te lettél segítője.
9:36 Törd össze a bűnösnek és a gonosztevőnek karját, * és ha keresik majd gonosz művét, nem találják.
9:37 Király az Úr örökké és minden időkre, * elvesztek majd, ti pogányok, az ő földjéről.
9:38 A szegények vágyakozását meghallgattad, Uram, * megerősíted szívüket és füled rájuk figyel;
9:39 hogy ítéletet tégy az árvának és a megalázottnak, * hogy ne keltsen többé rettegést senki földből való ember.
