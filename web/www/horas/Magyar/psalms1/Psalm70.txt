70:1 Tebenned bíztam, Uram, * soha meg nem szégyenülök.
70:2 A te igazságod által szabadítsd meg és ments ki engem, * hajtsd hozzám füledet és üdvözíts engem!
70:3 Légy nekem oltalmazó Istenem és megerősített váram, hogy szabaddá tégy engem;
70:3 mert erősségem és menedékem vagy te!
70:4 Én Istenem, ments meg engem a bűnös kezéből, * a törvényszegő és gonosz ember kezéből;
70:5 Mert te vagy az én béketűrésem, Uram, * és reménységem ifjúságomtól fogva!
70:6 Reád támaszkodom születésem óta, anyám méhétől fogva te vagy oltalmam, * benned van az én dicsőségem mindenkor.
70:7 Mintegy csodává lettem sokaknak, * mert te vagy az erős segítő.
70:8 Teljék meg az én szám a dicsérettel, hogy énekeljem dicsőségedet, * egész nap a te nagy voltodat!
70:9 Ne vess el engem az öregség idején, * midőn megfogyatkozik az erőm, ne hagyj el engem;
70:10 Mert szólottak felőlem ellenségeim, * és akik lelkemre törnek, tanácsot tartottak ellenem;
70:11 Mondván: Elhagyta őt az Isten, kergessétek és fogjátok meg, * mert nincs, aki őt megmentse!
70:12 Isten, ne távozzál el tőlem, * én Istenem, siess segítségemre!
70:13 Szégyenüljenek meg és fogyatkozzanak el, akik üldözik lelkemet, * borítsa be a gyalázat és a szégyen azokat, kik rosszat akarnak né­kem!
70:14 Én pedig mindenkor bízom, * és sokszoros dicséretedet növelem;
70:15 És szám a te igazságodat hirdeti, * és egész nap szabadításodat, melyet elő sem tudok számlálni.
70:16 Az Úr hatalmának tetteihez járulok, * Uram, egyedül a te igazságodról emlékezem.
70:17 Isten, te tanítottál ifjúságomtól fogva, * és mindezidáig hirdetem a te csodáidat;
70:18 És vénségemig és amíg megőszülök, * Isten, ne hagyj el engem;
70:18 Hogy a te karod erejét hirdessem * mind a jövendő nemzedéknek;
70:19 hatalmadat és igazságodat, Isten, és mind a nagy dolgokat, melyeket cselekedtél! * Isten, kicsoda hasonló hozzád?
70:20 Mily sok bajt és szorongatást mutattál nekem, de újból életre keltettél, * a föld mélységeiből ismét visszahoztál!
70:21 Megnövelted az én nagyságomat, * és hozzám térvén megvigasztaltál engem.
70:22 Én pedig hálát adok neked, a zsoltár hangjával hirdetem hűségedet, én Istenem, * zsoltárt éneklek neked citerával, Izráel szentje!
70:23 Ujjong az én ajkam, midőn éneklek neked, * és lelkem is, amelyet megváltottál.
70:24 Nyelvem is egész nap a te igazságodat beszéli, * mert megzavarodtak és megszégyenültek, akik rosszat akartak né­kem.
