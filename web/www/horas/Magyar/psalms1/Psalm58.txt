58:2 Ments meg engem ellenségeimtől, én Istenem, * a reám támadóktól szabadíts meg engem!
58:3 Ments meg engem a gonoszságot cselekvőktől, * a vérengző férfiaktól szabadíts meg engem;
58:4 Mert íme, az én lelkem után leselkednek, * és rám rohannak az erősek!
58:5 Nincs bennem hamisság, nincsen bűn bennem, Uram, * hamisság nélkül futottam és egyenes úton jártam.
58:6 Kelj föl, állj elémbe és lássad, * te, seregek Ura, Izráel Istene!
58:6 serkenj fel, hogy meglátogasd a népeket, * ne könyörülj azon, aki hűtlenül cselekszik!
58:7 Előjönnek estére és ordítanak mint az ebek, * és körüljárják a várost.
58:8 Hangoskodnak szájukkal, és kard van az ő ajkukon: * Ki hallaná meg szavunkat?
58:9 De te, Uram, kineveted őket, * semmivé teszed mind e népeket.
58:10 Én erősségem, én terád figyelek, * mert te vagy az én oltalmazóm, Istenem.
58:12 Istenem, akinek irgalmassága megelőz engem, * Isten teszi, hogy lenézzek ellenségeimre.
58:12 De ne öld meg őket, hogy valaha el ne feledkezzék erről az én népem, csak széleszd el őket a te erőddel, * verd le őket, én oltalmazóm és Uram!
58:13 Szájuknak vétkéért és ajkuknak beszédjéért * akadjanak fel saját kevélységükben!
58:13 Az átkozódásért és a hazugságért, amit szóltak, * emészd el őket haragodban!
58:14 Emésszed el őket, és ne legyenek többé, és tudják meg, hogy uralkodik az Isten Jákobon, * és a föld minden határáig.
58:15 Előjönnek estére és ordítanak, mint az ebek, * és körüljárják a várost;
58:16 És étel után barangolnak, * dühösen morognak, ha éhesen maradtak.
58:17 Én pedig a te erősségedet éneklem * és felmagasztalom már reggel a te irgalmasságodat;
58:17 Mert oltalmazóm lettél, * és menedékem az én szorongatásom napján.
58:18 Én erősségem, neked éneklek, mert te vagy, Isten, az én oltalmam, * én Istenem, irgalmasságom.
