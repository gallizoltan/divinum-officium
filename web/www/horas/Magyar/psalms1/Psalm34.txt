34:1 Ítéld meg, Uram, az engem ítélőket, * és harcolj az ellenem harcolókkal!
34:2 Ragadj vértet és pajzsot, * és kelj föl az én segítségemre!
34:3 Vond ki a kardot és rekeszd el üldözőim útját, * mondjad lelkemnek: Én vagyok a te üdvösséged!
34:4 Szégyenüljenek meg és hátráljanak, kik lelkemet üldözik;
34:4 Forduljanak vissza és szégyenüljenek meg, akik gonoszat gondolnak ellenem!
34:5 Legyenek mint a por a szél előtt, * és az Úr angyala kergesse őket!
34:6 Legyen sötét és síkos az ő útjuk, * és az Úr angyala üldözze őket;
34:7 Mert ok nélkül vetették elém a hálót, * ok nélkül ástak vermet az én lelkemnek!
34:8 Érje őt a romlás váratlanul, és fogja meg őt a háló, melyet kivetett, * maga essék bele a tőrbe!
34:9 Az én lelkem pedig örvendezik az Úrban, * és gyönyörködik az ő szabadításában;
34:10 És mondja az Úrnak minden csontom: * Uram, kicsoda hasonló hozzád;
34:10 Aki a védtelent megszabadítod az erősebb kezétől, * a szűkölködőt és a szegényt megmented üldözőjétől?
34:11 Hamis tanúk támadtak reám, * s amiről nem is tudok, faggattak engem.
34:12 A jóért rosszal fizettek nékem, * és elhagyatott lett a lelkem.
34:13 Pedig amikor ők gyengélkedtek, én szőrzsákba öltöztem;
34:13 Megaláztam böjttel a lelkemet, * imádság töltötte el bensőmet.
34:14 Mint felebarátommal, mint testvéremmel, úgy jártam értük, * mint aki anyját siratja, meghajolva szomorkodtam;
34:15 De amikor én meginogtam, ők vigadtak és egybegyűltek, * tudtom nélkül összegyűltek ellenem, hogy verjenek.
34:16 Szaggattak engem és nem hagyták abba, próbára tettek és csúfolódással csúfoltak, * vicsorgatták reám a fogukat.
34:17 Uram, mikor tekintesz reám? * Szabadítsd meg lelkemet az ő gonoszságaiktól, * s mi bennem a legdrágább, az oroszlánok hatalmától!
34:18 Hálát adok neked a nagy gyülekezetben, * a sok nép között dicsérlek téged.
34:19 Ne örüljenek rajtam az én hazug ellenségeim, akik ok nélkül gyűlölnek engem, * és gúnyosan hunyorgatnak a szemükkel;
34:20 Mert nyíltan ugyan békességesen szóltak, * de a föld szelídei ellen álnokságokat gondolnak;
34:21 És reám tátották szájukat * mondván: Úgy kell, úgy kell, látja már szemünk!
34:22 Uram, láttad ezt, és ne hallgass, * Uram, ne távozz el tőlem!
34:23 Kelj fel és figyelmezz ítéletemre ,* én Istenem és én Uram, az én ügyemre!
34:24 Ítélj meg engem a te igazságod szerint, én Uram Istenem, * és ne örüljenek azok rajtam!
34:25 Ne mondhassák a szívükben: Öröm, öröm a mi lelkünknek! * Ne mondhassák: Elnyeltük őt!
34:26 Piruljanak és szégyenüljenek meg mindnyájan, * akik az én bajomon örülnek!
34:26 Gyalázatba öltözzenek és szégyenbe, * akik kevélyen szólnak ellenem!
34:27 Örvendezzenek és vigadjanak, akik az én igazságomat akarják, és ezt mondják mindenkor: * Magasztaltassék az Úr, ki az ő szolgájának békességét akarja;
34:28 És az én nyelvem a te igazvoltodat hirdeti, * egész nap a te dicséretedet!
