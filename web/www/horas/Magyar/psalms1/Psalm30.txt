30:2 Tebenned bíztam Uram, meg nem szégyenülök mindörökké, * a te igazságod által szabadíts meg engem!
30:3 Hajtsd hozzám füledet, * siess, hogy kimentsél engem!
30:3 Légy nekem oltalmazó Istenem és menedékhelyem, * hogy szabaddá tégy engem;
30:4 Mert erősségem és menedékem vagy te, * és a te nevedért vezérelsz engem és gondomat viseled!
30:5 Kiviszel engem e tőrből, melyet elrejtettek nékem, * mert te vagy oltalmam.
30:6 A te kezedbe ajánlom az én lelkemet, * megváltottál engem, Uram, igazság Istene.
30:7 Gyűlölöd azokat, akik üres bálványoknak hódolnak,
30:7 én pedig az Úrban bízom. * Örvendezek és vigadok a te irgalmasságodban,
30:8 mert kicsiny voltomra reá tekintettél, * és megláttad lelkemet a szorongatások között,
30:9 És nem adtál engem az ellenség kezére, * tágas helyre állítottad az én lábamat.
30:10 Könyörülj rajtam, Uram, mert szorongatnak engem, megzavarodott szemem a búsulásban, * megzavarodott lelkem és a testem;
30:11 Mert elfogyatkozott életem a fájdalomban, * és esztendőim a sóhajtozásban!
30:11 Elhagyott az erőm a szegénységben, * és elsorvadtak csontjaim.
30:12 Gyalázattá lettem minden ellenségem előtt, csúfság szomszédaim előtt és barátaimnak félelem, * akik láttak engem, elfutottak tőlem.
30:12 Elfeledtek szívükben mint a megholtat, * olyanná lettem, mint az összetört edény;
30:13 Mert hallottam sokak szidalmazását, * és körülvett a rettegés;
30:14 Midőn egybegyűltek ellenem, * és tanácskoztak, hogy életemet elvegyék.
30:15 Én pedig tebenned bíztam, Uram és mondtam: Te vagy az én Istenem, * kezedben az én sorsom.
30:16 Ments meg ellenségeim kezéből, * és az engem üldözőktől!
30:17 Ragyogtasd fel arcodat a te szolgád fölött, * irgalmasságod által szabadíts meg engem! * Uram, meg ne szégyenüljek, mert téged hívlak;
30:18 Szégyenüljenek meg az istentelenek és némuljanak el az alvilág­ban! * Legyenek némák a csalárd ajkak,
30:19 melyek gonoszságot szólnak az igaz ellen * kevélységgel és megvetéssel!
30:20 Mily nagy, Uram, a te édességed sokasága, * melyet elrejtettél a téged félőknek;
30:20 Melyet azoknak készítettél, akik benned bíznak, * s az emberek szeme láttára nekik adod!
30:21 Elrejted őket a te arcod rejtekében, * az emberek háborgatása elől.
30:21 Megoltalmazod őket a te hajlékodban, * a nyelvek támadása ellen.
30:22 Áldott az Úr, ki hozzám való irgalmát csodálatosan megmutatta * az erős városban.
30:23 Pedig én félelmeim között azt mondtam: * Elvetett engem szemei elől.
30:23 De mégis meghallgattad könyörgésem szavát, * midőn kiáltottam tehozzád.
30:24 Szeressétek az Urat, minden szentjei, a hűségeseket megtartja az Úr, * és a kevélyen cselekedőknek bőségesen megfizet!
30:25 Bátran viaskodjatok és erősödjék meg a szívetek, * mindnyájan, kik az Úrban bíztok!
