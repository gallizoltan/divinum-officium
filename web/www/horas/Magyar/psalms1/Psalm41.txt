41:2 Amint kívánkozik a szarvas a forrás vizéhez, * úgy kívánkozik lelkem tehozzád, Isten!
41:3 Szomjazik a lelkem az erős és élő Istenhez. * Mikor jutok el s jelenek meg az Isten orcája előtt?
41:4 Az én könnyhullatásom kenyerem lett nékem éjjel és nappal, * midőn naponta mondják nekem: Hol van a te Istened?
41:5 Visszagondoltam erre és fölindult a lelkem. Mikor jutok át újra a csodálatos hajlék helyéhez, * egészen az Isten házáig?
41:5 Az örvendezés és hálaadás énekét mondva * az ünneplő sokaságban.
41:6 Miért vagy szomorú, én lelkem, * miért háborogsz bennem?
41:6 Bízzál Istenben, mert még hálát adsz néki, * ő az én orcám szabadítója és én Istenem!
41:7 Megszomorodott az én lelkem, mert innen emlékezem reád, * a Jordánon túlról, a Hermon-hegy vidékéről.
41:8 A mélység a mélységet hívja, * vízárjaidnak zúgásában.
41:8 minden hullámaid és habjaid * általmentek rajtam.
41:9 Nappal irgalmasságot küld az Úr, * és éjjel énekét adta ajkamra.
41:9 S most esdeklek az én életem Istenéhez, * és mondom az Istennek: Te vagy az én oltalmazóm.
41:10 Miért feledkeztél meg rólam, * miért kell szomorúan járnom, míg ellenség sanyargat engem;
41:11 Míg összetörik a csontjaimat, * és gyaláznak engem üldözőim;
41:11 Midőn naponta mondják nékem: * Hol van a te Istened? * Miért vagy szomorú, én lelkem, * miért háborogsz bennem?
41:12 Bízzál Istenben, mert még hálát adsz néki, * ő az én orcám szabadítója és én Istenem!
