93:1 Uram, bosszúállásnak Istene, * bosszúállásnak Istene, jelenjél meg!
93:2 Kelj föl, te bírája a földnek, * fizess meg a kevélyeknek!
93:3 Uram, meddig még a bűnösök, * meddig dicsekednek még a bűnösök?
93:4 Csak beszélnek és vakmerőséget szólnak, * kérkednek mind a gonosztevők.
93:5 A te népedet, Uram, megalázzák, * és a te örökségedet nyomorgatják.
93:6 Az özvegyet és a jövevényt megölik, * és az árvákat meggyilkolják;
93:7 És mondják: Nem látja ezt az Úr, * nem veszi észre Jákob Istene.
93:8 Térjetek észre, ti oktalanjai a népnek, * értsétek meg végre, ti balgák;
93:9 Ki a fület plántálta, vajon ne hallana, * s ki a szemet alkotta, ő ne látna?
93:10 Ki a népeket fenyíti, büntetni ne tudna? * Hiszen ő tanítja törvénytudásra az embert.
93:11 Az Úr ismeri az emberek gondolatait, * tudja, hogy hiábavalók.
93:12 Boldog az az ember, akit te oktatsz, Uram, * és akit megtanítasz törvényedre;
93:13 hogy enyhületet adj neki a rossz napokban, * míg a bűnösök sírja meg nem ásatik;
93:14 Mert nem veti meg az Úr az ő népét, * s az ő örökségét el nem hagyja;
93:15 És az ítélkezés visszatér az igazsághoz, * és követik azt mind az igaz szívűek.
93:16 Ki kel föl értem a rosszakarók ellen, * s ki áll mellém a gonosztevők ellen?
93:17 Ha az Úr nem segített volna engem, * bizony már a némaság helyén lakoznék;
93:18 De mikor azt mondtam: Meginogtak az én lábaim, * a te irgalmasságod, Uram, megsegített engem.
93:19 Mikor megsokasodtak szívemben az aggodalmak, * a te vigasztalásaid megvidámították lelkemet.
93:20 Mert van-e köze hozzád a hamisság ítélőszékének, * mely nyomorúságot szerez a törvény színe alatt?
93:21 Üldözőbe veszik az igazak életét, * és az ártatlan vért elítélik;
93:22 És menedékem lett az Úr nekem, * és az én Istenem az én reménységem támasza;
93:23 És megfizeti nekik az ő hamisságukat, és gonoszságukban elveszti őket, * elveszti őket a mi Urunk Istenünk.
