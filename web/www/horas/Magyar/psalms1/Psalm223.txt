(Anna éneke * 1Sám 2:1-16)
2:1 Örvendezik immár az én szívem az Úrban, * és fejem felmagasztaltatott az én Istenemben.
2:2 Megnyílott a szám ellenségeimmel szemben, * mert vigadozom a te szabadításodon.
2:3 Nincs olyan szent, mint az Úr senki terajtad kívül, * nincs olyan erős, mint a mi Istenünk.
2:4 Ne szaporítsátok a kevély szavakat dicsekedvén, * távozzék a régi beszéd szájatokból;
2:5 Mert az Úr a mindentudó Isten, * nyilvánvalók előtte szándékaitok.
2:6 Az erősek íja legyőzetett, * és erőbe öltöztek a gyengék.
2:7 Kik azelőtt bővelkedtek, a kenyérért szolgaságra adják magukat, * és akik éheztek, most jóllaknak.
2:8 Sok gyermeke születik a magtalan asszonynak, * és meddővé lesz az, kinek sok fia volt.
2:9 Az Úr megöl és életre kelt, * levisz az alvilágba és visszahoz onnét.
2:10 Az Úr szegénnyé tesz és meggazdagít, * megaláz és fölemel.
2:11 Fölemeli a földről az elnyomottat, * és a sárból kiragadja a szegényt;
2:12 Hogy a fejedelmek közt kapjon helyet, * és elfoglalja a dicsőség trónusát;
2:13 Mert az Úré a földnek oszlopai, * és ő helyezte rájuk a földkerekséget.
2:14 Szentjeinek lépteit megóvja, az istentelenek pedig elnémulnak a sötétségben, * mert nem a maga erejéből erős az ember.
2:15 Rettegik majd, az Urat az ő ellenségei, * ha mennydörögni fog fölöttük az egekben.
2:16 Akkor megítéli az Úr a föld határait, és uralmat ad királyának, * felmagasztalja az ő Felkentjének fejét.
