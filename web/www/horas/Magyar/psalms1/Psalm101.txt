101:2 Uram, hallgasd meg az én könyörgésemet, * és az én kiáltásom jusson eléd!
101:3 Ne rejtsd el a te orcádat énelőlem, * szorongatásom napján hajtsd hozzám füledet!
101:3 Amely napon segítségül hívlak, * hamar hallgass meg engem;
101:4 Mert elenyésztek mint a füst az én napjaim, * és a csontjaim kiégtek mint a parázs.
101:5 Levágatott mint a fű és kiszáradt a szívem, * még kenyeremet enni is elfeledtem.
101:6 Sóhajtozásomnak szava miatt * csontom a húsomhoz tapadt.
101:7 Hasonló lettem a pusztában lakó pelikánhoz, * olyan lettem, mint a bagoly a romok között.
101:8 Álmatlanul virrasztok, * olyan lettem, mint a magányos veréb a háztetőn.
101:9 Napestig gyaláznak engem ellenségeim, * és akik dicsértek engem, most ellenem esküdtek;
101:10 Mert a hamut eszem mint kenyeret, * és italomat könnyekkel elegyítem.
101:11 A te haragod és feddésed színe előtt, * mert fölemelvén lecsaptál engem.
101:12 Lehanyatlottak napjaim mint az árnyék, * s én mint a széna elszáradtam.
101:13 Te pedig, Uram, örökké megmaradsz, * és a te emlékezeted nemzedékről nemzedékre.
101:14 Te fölkelvén könyörülsz Sionon, * mert ideje, hogy rajta könyörülj, mert eljött az idő;
101:15 Mert szeretik a te szolgáid annak köveit, * és sírnak romjai fölött;
101:16 És félik majd a pogányok a te nevedet, Uram, * és a föld minden királya a te dicsőségedet;
101:17 Mert fölépíti az Úr Siont, * és megjelenik dicsőségében.
101:18 Az alázatosak imádságára tekintett, * és meg nem utálta azok könyörgését.
101:19 Írassék fel mindez a jövendő nemzedéknek, * és a nép, amely majd teremtetik, dicséri az Urat;
101:20 Mert letekintett az ő magasságos szentélyéből, * az Úr a mennyből a földre letekintett;
101:21 Hogy meghallaná a foglyok óhajtását, * hogy föloldozná a megöltek fiait;
101:22 Hogy hirdessék az Úr nevét Sionban, * az ő dicséretét Jeruzsálemben;
101:23 Midőn a népek egybegyűlnek, * és a birodalmak, hogy szolgáljanak az Úrnak.
101:24 Megalázta az úton az én erőmet, * megrövidítette napjaimat;
101:25 S mondom neki: Én Istenem, ne végy el engem életemnek felén, * a te esztendeid nemzedékről nemzedékre!
101:26 Kezdetben teremtetted a földet, * és kezed alkotásai az egek.
101:27 Azok elvesznek, te pedig megmaradsz, és elavulnak mint a ruha, * és mint az öltözetet váltod őket, és elváltoznak.
101:28 Te pedig ugyanaz vagy, * és esztendeid el nem fogynak.
101:29 A te szolgáid fiai színed előtt laknak, * és ivadékuk megmarad örökké.
