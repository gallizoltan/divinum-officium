(Habakuk éneke * Hab 3:2-33)
3:2 Uram, hallottam a te szavaidat és féltem, * megláttam művedet és rettegek.
3:3 Valósítsd meg azt még éveink folyamán, * nyilvánítsd ki azt, ha majd betelnek az évek;
3:4 S midőn fölgerjed a te haragod, * emlékezzél meg irgalmasságodról!
3:5 Íme, eljön az Isten dél felől, * jön a szent a Fárán hegye felől.
3:6 Befödi az egeket az ő dicsősége, * és dicséretével teljes a föld.
3:7 Ragyogása mint a napfény, és sugarak törnek elő a kezéből;
3:8 Azokba rejtette az ő erejét, színe előtt halad a halál;
3:9 És pusztulás jár az ő léptei előtt, megáll és fölméri a földet;
3:10 Körültekint és szétoldja a nemzeteket, összeroskadnak az ősi hegyek;
3:11 És meggörbednek a világ hatalmai * örökkévalóságának léptei alatt.
3:12 Pusztulva látom Etiópia házait, * fölforgatva Mádián földjének sátrait.
3:13 Vajon a folyóvizek ellen gerjedt-e föl haragod, a folyóvizek ellen van-e búsulásod, Uram, * vagy a tenger ellen a te fölindulásod;
3:14 hogy rájuk hágsz lovaiddal, * győzelmes harci szekereddel?
3:15 Felvonván megfeszíted íjadat, * és húrra helyezed nyilaidat.
3:16 Fölhasítod a földet áradó vizekkel, látnak téged a hegyek és megrendülnek, * kiáradnak az örvénylő vizek.
3:17 Üvölt akkor a tenger, * és magasra nyújtja karjait.
3:18 A nap és a hold megbújnak hajlékukban, elfutottak nyilaid fényessége elől, * villogó lándzsád ragyogása elől.
3:19 Indulatodban megtaposod a földet, * és haragodban megbénítod a népeket.
3:20 Kivonulsz, hogy megszabadítsad népedet, * hogy megszabadítsad Fölkenteddel.
3:21 Lerántod a gonosz házának tetejét, * pusztává teszed alapjait egész a földig.
3:22 Megátkozod kormánypálcáját, * harcosainak fejét;
3:23 kik szélvészként törnek elő, hogy űzőbe vegyenek engem, * örömkiáltással, mint aki elemészti rejtekhelyén a szegényt.
3:24 Utat készítesz lovaidnak a tengerben, * a nagy vizek iszapjában.
3:25 Mikor ezt hallottam, megrendült a belsőm, * e szóra megremegtek ajkaim.
3:26 Korhadás hatolt csontjaimba, * és megingott a föld alattam;
3:27 De mégis nyugodtan várom a szorongatás napját, * mely eljön a minket sanyargató népre;
3:28 Mert nem virágzik majd akkor a fügefa, * és nem fakad rügy a szőlőkben.
3:29 Megcsal az olajfa termése, * és a szántóföldek nem adnak kenyeret.
3:30 Kivesznek az akolból a juhok * és nem lesz állat a jászlaknál.
3:31 Én azonban örvendezek az Úrban, * és vigadozom szabadító Istenemben.
3:32 Az Isten, az Úr az én erősségem, * és olyanná teszi ő lábamat, mint a szarvasét.
3:33 Elvezet engem a magaslatokra a győzedelmes, * s én zsoltárokat éneklek.
