73:1 Miért vetettél el végleg, ó Isten, * miért nehezedett haragod a te nyájadnak juhaira?
73:2 Emlékezzél meg a te gyülekezetedről, * melyet kezdettől fogva bírtál!
73:2 Megváltottad a te örökséged vesszejét, * Sion hegyét, amelyen laktál.
73:3 Emeld fel a kevélyek ellen a kezedet, * mert mindent elpusztított az ellenség a szent helyen;
73:4 És akik gyűlölnek téged, ott kiáltoznak gyülekezeted hajlékában, * győzelmi jelként kitűzték zászlóikat!
73:5 Olyanok, mint aki fölemelte fejszéjét * az erdőnek sűrű fáira.
73:6 Fejszével vágták ki a templom ajtaját, * fejszével és bárddal tördelik.
73:7 Felgyújtották tűzzel a te szentélyedet, * és a földig megfertőzték a te szent neved hajlékát.
73:8 Mondták szívükben: Nyomjuk el őket mind együtt, * szüntessük meg az Isten minden ünnepnapját szerte a földön!
73:9 És most jeleinket nem látjuk, már nincsen próféta, * és nincs közöttünk, aki a jövendőt látná.
73:10 Meddig szidalmaz, ó Isten, az ellenség, * és örökké gyalázza az ellenkező a te nevedet?
73:11 Miért fordítod el a kezedet, * és meddig tartod még az öledben jobbodat?
73:12 A mi Istenünk azonban Király öröktől fogva, * szabadulást szerzett a föld színén.
73:13 Te hasítottad ketté erőddel a tengert, * összetörted a sárkányok fejét a vizekben.
73:14 Te rontottad meg a szörnyeteg fejét, * és eledelül adtad őt a tengerben élőknek.
73:15 Te fakasztottad a forrásokat és a patakokat, * te kiszárítottad az ősi folyókat.
73:16 Tiéd a nappal és tiéd az éjszaka, * te alkottad a csillagokat és a napot.
73:17 Te szilárdítottad meg a földnek határait, * te teremtetted a nyarat és a telet.
73:18 Emlékezzél meg arról, hogy az ellenség szidalmazza az Urat, * és az esztelen nép a te nevedet gyalázza!
73:19 Ne add át a fenevadaknak a téged dicsérők lelkét, * és szegényeid lelkét ne felejtsd el végleg!
73:20 Tekints a te szövetségedre, * mert tele vannak a földnek zugai az erőszak sátraival!
73:21 Ne térjen vissza a megalázott szégyenvallással, * hadd dicsérje a szegény és a szűkölködő a te nevedet!
73:22 Kelj fel, Isten, ítéld meg ügyedet, emlékezzél meg a szidalmakról, * melyekkel téged illet egész nap az esztelen!
73:23 Ne feledkezzél el a te ellenségeid szaváról, * az ellened támadók háborgásáról, mely egyre növekedik!
