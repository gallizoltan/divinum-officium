54:2 Hallgasd meg, Isten, az én imádságomat, és ne rejtőzz el könyörgésem elől, * figyelmezz reám és hallgass meg engem!
54:3 Levert engem a szomorúság, és megzavarodtam * az ellenség kiáltozása és a bűnösök szorongatása miatt;
54:4 Mert elborítottak engem gonoszsággal, * és haragjukban bántásomra voltak.
54:5 Szívem gyötrődik bensőmben, * és a halálfélelem megszállt engem.
54:6 Félelem és rettegés fogott el engem, * és beborított a sötétség;
54:7 És mondtam: Ki ad nékem szárnyakat mint a galambnak, * hogy elröpüljek és megnyugodjam?
54:8 Bizony messzire menekülnék, * és laknék inkább a pusztaságban.
54:9 Ott várakoznék arra, ki megszabadít engem * e viharoktól és a szélvésztől.
54:10 Szórd szét őket, Uram, osszad meg nyelvüket, * mert erőszakot látok a városban és viszálykodást.
54:11 Nappal és éjjel fenn ólálkodnak a falain, benne pedig törvényszegés, nyomor és álnokság, * és nem fogy terein a csalás és cselszövés;
54:12 Mert ha ellenségem átkozott volna engem, * bizony elviseltem volna;
54:13 és ha gyűlölőm kevélykednék fölöttem, * talán elrejteném magamat előle;
54:13 De te, ki társam voltál, * én barátom és bizalmasom;
54:14 Ki velem együtt etted az édes étkeket, * Isten házába ünnepelni együtt jártunk!
54:15 Jöjjön rájuk a halál, * és elevenen szálljanak le az alvilágba;
54:16 Mert aljasság lakik az ő házaikban, * szívüknek bensejében;
54:16 Én azonban az Istenhez kiáltok, * és az Úr megszabadít engem!
54:17 Este, reggel és délben szólok hozzá és sóhajtozom, * és meghallgatja az én szavamat.
54:18 Megszabadítja békességben az én lelkemet azoktól, kik reám támadnak, * bár seregestől jöttek ellenem.
54:19 Meghallja az Isten és megalázza őket * ő, aki öröktől fogva való;
54:20 Mert ezeknek nincsen egyesség, * és nem félik az Istent.
54:20 Kezet emelt a társaira, * meggyalázta az ő szövetségét.
54:21 Lágyabbak a vajnál az ő szájának beszédei, * de szíve tele háborúsággal.
54:22 Simábbak az olajnál szavai, * de kivont kardok azok.
54:23 Vesd az Úrra gondodat, és ő majd táplál téged, * nem hagyja örökre megingatni az igazat!
54:24 Te pedig, Isten, aláviszed a gonoszokat * a pusztulás vermébe.
54:24 A vérengző és csalárd emberek nem érik meg napjaiknak felét, * én azonban tebenned bízom, Uram!
