24:1 Hozzád emelem az én lelkemet, Uram, * én Istenem, tebenned bízom, pirulnom ne kelljen;
24:3 És ne nevessenek rajtam az én ellenségeim, * mert mindazok, akik téged várnak, meg nem szégyenülnek;
24:4 De szégyenüljenek meg mindnyájan, * kik hiábavalóságért gonoszat tesznek!
24:4 A te utaidat, Uram, mutasd meg nekem, * és a te ösvényeidre taníts meg engem!
24:5 Igazgass engem a te igazságodban és taníts engem, * mert te vagy, Isten, én üdvözítőm, és egész nap téged várlak!
24:6 Emlékezzél meg a te könyörületességedről, Uram, * és irgalmasságodról, mely öröktől fogva való!
24:7 Ifjúságom vétkeiről * és tudatlanságomról meg ne emlékezzél;
24:7 Hanem irgalmasságod szerint emlékezzél meg rólam * a te jóvoltodért, Uram!
24:8 Édes és igaz az Úr, * azért ád törvényt az útjukban tévelygőknek.
24:9 Eligazítja az alázatosakat az ő rendeléseiben, * megtanítja a szelídeket az ő utaira.
24:10 Az Úrnak minden útja irgalom és igazság * azoknak, kik szövetségét és bizonyságait megőrzik.
24:11 A te nevedért, Uram, kegyelmezz az én bűneimnek, * mert igen számosak!
24:12 Hol az ember, aki az Urat féli? * Megtanítja őt az útra, amelyet válasszon.
24:13 Annak lelke a jókban megmarad, * és az ő magva örökségül bírja a földet.
24:14 Az Úr titka azoknak adatik, akik őt félik, * és az ő szövetségét megjelenti nékik.
24:15 Szemeim mindenkor az Úrra néznek, * mert ő vonja ki a tőrből lábamat.
24:16 Tekints reám és könyörülj rajtam, * mert egyedül vagyok és igen szegény!
24:17 Szívem háborúságai megsokasodtak, * az én nyomorúságomból ments ki engem!
24:18 Lássad megalázottságomat és számtalan bajomat, * és bocsásd meg minden vétkemet!
24:19 Tekints az én ellenségeimre, mert igen megsokasodtak, * és kegyetlen gyűlölettel gyűlölnek engem!
24:20 Őrizd meg lelkemet és ments ki engem, * ne szégyenkezzem, hiszen benned bíztam!
24:21 Legyenek velem az ártatlanok és az igazak, * mert téged várlak!
24:22 Szabadítsd meg, ó Isten, Izráelt * minden szorongatásából.
