134:1 Dicsérjétek az Úr nevét, * dicsérjétek, ti szolgák, az Urat;
134:2 Kik az Úr házában álltok, * a mi Istenünk házának csarnokaiban!
134:3 Dicsérjétek az Urat, mert jó az Úr, * zengjetek az ő nevének, mert édességes;
134:4 Mert Jákobot magának választotta az Úr, * örökrészévé tette Izráelt;
134:5 Mert én megismertem, hogy nagy az Úr, * és a mi Istenünk minden istenek fölött való!
134:6 Mindent, amit akart, megcselekedett az Úr a mennyben és a földön, * a tengerben és minden mélységekben.
134:7 Fölhozza a felhőket a föld széléről, és villámaival esőt indít, * tárházaiból kibocsátja a szeleket.
134:8 Ő az, ki megölte Egyiptomnak elsőszülötteit * az emberen kezdve a barmokig;
134:9 és jeleket és csodákat bocsátott terád, Egyiptom, * a Fáraóra és minden szolgáira.
134:10 Ő az, ki megvert sok nemzetséget, * és megölte az erős királyokat;
134:11 Sehont, az amorreusok királyát és Ogot is, Básán királyát, * és a Kánaánnak minden királyságát;
134:12 és adá azok földjét örökségül, * örökségül Izráelnek, az ő népének.
134:13 Uram, a te neved örökkévaló, * Uram, a te emlékezeted nemzedékről nemzedékre.
134:14 Az Úr igazságot szolgáltat népének, * és az ő szolgáinak megkegyelmez.
134:15 A hitetlen bálványa ezüst és arany, * emberi kezeknek alkotása.
134:16 Szájuk vagyon és nem szólnak, * szemük vagyon és nem látnak.
134:17 fülük vagyon és nem hallanak, * és nincsen lehellet a szájukban.
134:18 Hasonlók legyenek hozzájuk, kik azokat csinálják, * és mind, akik azokban bíznak!
134:19 Izráel háza, áldjátok az Urat, * Áron háza, áldjátok az Urat!
134:20 Lévi háza, áldjátok az Urat, * kik félitek az Urat, áldjátok az Urat!
134:21 Áldott legyen az Úr Sionból, * az Úr, aki Jeruzsálemben lakozik!
