79:2 Izráel Pásztora, figyelmezz, * ki József népét mint a nyájat vezeted!
79:2 Ki a kérubok fölött trónolsz, jelenj meg * Efraim, Benjamin és Manassze előtt!
79:3 Ébreszd fel a te hatalmadat és jöjj el, * hogy megszabadíts minket!
79:4 Isten, téríts meg minket, * ragyogtasd fel arcodat, és megszabadulunk!
79:5 Seregek Ura Istene, * meddig haragszol még néped imádságára?
79:6 Siralmas kenyérrel etetsz-e minket, * és könnyeket adsz-e italul nagy bőséggel?
79:7 Ellentmondássá tettél szomszédainknak, * és ellenségeink megcsúfolnak minket.
79:8 Seregek Istene, téríts meg minket, * ragyogtasd fel arcodat, és megszabadulunk!
79:9 Kihoztad a szőlőt Egyiptomból, * kigyomlálván a pogányokat, helyükbe ültetted azt.
79:10 Utat egyengettél neki, * elültetted gyökerét, és betöltötte a földet.
79:11 Árnyéka elborította a hegyeket, * és indái az Isten cédrusait.
79:12 Vesszői elértek egészen a tengerig, * és hajtásai a nagy folyamig.
79:13 Miért bontottad el a sövényét, * hogy szaggassák mind, akik általmennek az úton?
79:14 Pusztítja azt az erdei vadkan, * s a mezei vadak legelnek róla.
79:15 Seregek Istene, térj vissza hozzánk, * tekints alá a mennyből és nézd és látogasd meg ezt a szőlőt;
79:16 És oltalmazd, amit jobbod ültetett, * s az emberfiát, akit magadnak neveltél!
79:17 Tűzzel égették és feldúlták, * vesszenek el arcod haragjától!
79:18 Legyen kezed a te jobbod felől álló emberen, * s az emberfián, akit magadnak neveltél;
79:19 És el nem távozunk tőled, * újjáéledünk és a te nevedet hívjuk!
79:20 Seregek Ura Istene, téríts meg minket, * ragyogtasd fel arcodat, és megszabadulunk!
