88:2 Az Úr irgalmasságait örökké éneklem,
88:2 nemzedékről nemzedékre hirdetem az én számmal hűségedet;
88:3 Mert kimondottad: Az irgalmasság örök időkre építtetik, * szilárdan áll a mennyekben a te hűséged.
88:4 Szövetséget kötöttem a választottammal, megesküdtem a szolgámnak, Dávidnak: * Megerősítem mindörökké a te magvadat;
88:5 És megépítem nemzedékről nemzedékre * a te királyi székedet.
88:6 Megvallják, Uram, az egek a te csodáidat, * a szentek gyülekezete is a te hűségedet;
88:7 Mert ki hasonló a felhők közt az Úrhoz, * ki olyan az istenfiak közt, mint az Isten?
88:8 Isten, ki félelmetes a szentek gyülekezetében, * nagy és rettenetes mindazok fölött, kik őt körülveszik.
88:9 Uram, erőknek Istene, ki hasonló hozzád? * Hatalmas vagy, Uram, és hűséged körülövez téged.
88:10 Te uralkodol a tenger hatalmasságán, * az ő habjainak indulatját te csendesíted.
88:11 Te eltapostad mint sebesültet a gőgös Fáraót, * erőd karjával széthánytad ellenségeidet.
88:12 Tiéd az ég és tiéd a föld, * a földkerekséget és annak teljességét te fundáltad. * Az északot és délt te teremtetted,
88:13 Thábor és Hermon a te nevedben örvendeznek. * Tiéd a kar, mely hatalommal teljes,
88:14 erős a te kezed, és diadalmas a jobbod. * Igazság és jog a te trónusod alapja,
88:15 irgalmasság és hűség jár orcád előtt. * Boldog az a nép, mely tudja az ünneplést,
88:16 Uram, a te orcád világosságában járnak, * és a te nevedben örvendeznek egész nap, * és a te igazságodban felmagasztaltatnak;
88:18 Mert az ő erejük ékessége te vagy, * és a te jóakaratodból emelkedik fel a fejünk;
88:19 Mert az Úrtól van a mi felemeltetésünk, * Izráel szentjétől a mi királyunk.
88:20 Az időben így szóltál látomásban a te szentjeidhez: Oltalmamba vettem egy hőst, * választottat emeltem népem közül.
88:21 Megleltem Dávidot, az én szolgámat, * és szent olajommal felkentem őt;
88:22 Mert az én kezem vele lesz minden időben, * és karom megerősíti őt.
88:23 Semmit sem fog rajta az ellenség, * és a hamisság fia nem árthat néki;
88:24 És levágom orcája előtt az ellenséget, * és gyűlölőit megfutamítom;
88:25 És hűségem és irgalmasságom ővele, * és az én nevemben emeltetik föl a feje;
88:26 És a tengerekre vetem az ő kezét, * és a folyóvizekre az ő jobbját.
88:27 Így szólít engem: Én Atyám vagy te, * és én Istenem és üdvösségemnek kősziklája.
88:28 Én pedig elsőszülöttemmé teszem őt, * s följebbvalóvá minden földi királyoknál.
88:29 Örökké megtartom néki irgalmasságomat, * s az én szövetségem hűséges ővele;
88:30 És az ő magvát örökkévalóvá teszem, * s királyi székét mint az égnek napjait;
88:31 De ha elhagyják fiaid az én törvényemet, * és nem járnak igaz utaimon;
88:32 ha igazságaimat megfertőzik, * és parancsaimat meg nem őrzik;
88:33 meglátogatom vesszővel az ő vétküket, * és csapásokkal az ő bűnüket;
88:34 De irgalmasságomat el nem veszem tőle, * és nem hazudtolom meg hűségemet;
88:35 Sem meg nem rontom szövetségemet, * s mi ajkamon kiment, nem teszem semmivé.
88:36 Megesküdtem egyszer s mindenkorra az én szentségemre, * és nem hazudom Dávidnak. * Az ő magva örökké megmarad,
88:37 és királyi széke mint a nap az én színem előtt. * Szilárd az örökké mint a hold, * a hűséges tanú az égben.
88:39 És mégis eltaszítottad őt magadtól és megutáltad, * haragra gerjedtél a te Fölkented ellen.
88:40 Felbontottad a te szolgáddal kötött szövetséget, * a földre vetvén meggyaláztad az ő koronáját.
88:41 Lerontottad minden kőfalát, * erődítéseit rommá tetted.
88:42 Rabolnak benne mind az általmenők, * gyalázattá lett szomszédai előtt.
88:43 Felmagasztaltad az ő elnyomóinak jobbját, * megvidámítottad minden ellenségeit.
88:44 Visszafordítottad rá kardjának élét, * és nem segítetted őt a hadban.
88:45 Ragyogásának véget vetettél, * földhöz csaptad királyi trónusát.
88:46 Megrövidítetted ifjúságának napjait, * elborítottad őt gyalázattal.
88:47 Meddig még, Uram, elrejted-e magad mitőlünk örökké, * meddig lángol haragod tüze?
88:48 Emlékezzél meg, mily mulandó az életem! * Ily semminek alkottál-e minden embert?
88:49 Kicsoda az ember, aki él és halált nem lát, * megmenti-e lelkét az alvilág kezéből?
88:50 Hol vannak a te régi irgalmasságaid, Uram, * amint megesküdtél Dávidnak hűséged szerint?
88:51 Emlékezzél meg, Uram, a te szolgáidnak gyalázatáról, * mint hordoztam keblemben sok népek gyalázkodását;
88:52 mellyel ellenségeid gúnyolódtak, Uram, * mellyel kigúnyolták a te Fölkentednek lábnyomát!
88:53 Áldott az Úr mindörökké, * úgy legyen, ámen!
