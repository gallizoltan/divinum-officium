102:1 Áldjad, én lelkem, az Urat, * és egész bensőm az ő szent nevét!
102:2 Áldjad, én lelkem, az Urat, * és el ne felejtsed semmi adományát;
102:3 Ki megkönyörül minden gonoszságodon, * ki meggyógyítja minden betegségedet;
102:4 Ki megszabadítja a pusztulástól életedet, * ki irgalmassággal és könyörületességgel koronáz meg téged;
102:5 Ki betölti javaival életedet, * és mint a sasé megújul ifjúságod!
102:6 Irgalmasságot cselekszik az Úr * és ítéletet tesz minden jogtalanságot szen­vedőnek.
102:7 Megmutatta Mózesnek az ő utait, * Izráel fiainak az ő akaratát.
102:8 Könyörülő az Úr és irgalmas szívű, * hosszantűrő és nagyirgalmú.
102:9 Nem haragszik örökké, * sem mindörökké nem fenyeget.
102:10 Nem bűneink szerint cselekedett velünk, * és nem gonoszságaink szerint fizetett nekünk;
102:11 Mert amint az ég magasodik a föld felett, * úgy erősítette meg irgalmasságát az őt félők fölött.
102:12 Amily távol van a napkelet a napnyugattól, * oly messze vetette tőlünk gonoszságainkat.
102:13 Amint az atya a fiakon könyörül, * úgy könyörült az Úr az őt félőkön;
102:14 Mert ő ismeri, hogy mik vagyunk, * s megemlékezik róla, hogy porból vagyunk.
102:16 Az ember napjai mint a széna, * elhervad mint a mezei virág.
102:17 Alig érinti a szél, és már nincs több, * és helye sem emlékszik reá.
102:17 Az Úr irgalmassága pedig öröktől való, és örökké megmarad az őt félőkön, * és igazsága a fiaknak fiain;
102:18 Azokon, kik megtartják az ő szövetségét, * és megemlékeznek arról, hogy parancsolatait megtegyék.
102:19 Az Úr a mennyben állította fel trónusát, * és az ő királysága mindeneken uralkodik.
102:20 Áldjátok az Urat, minden angyalok, ti erővel hatalmasok, kik teljesítitek szavát, * mihelyt meghalljátok beszédének hangját!
102:21 Áldjátok az Urat, minden seregei, * ti szolgái, kik az ő akaratát cselekszitek!
102:22 Áldjátok az Urat, minden teremtményei, az ő uralkodásának minden helyén, * áldjad, én lelkem, az Urat!
