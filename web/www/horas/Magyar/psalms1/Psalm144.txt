144:1 Magasztallak téged, én Istenem, Királyom, és áldom a te nevedet * mindenkoron és örökkön örökké.
144:2 Minden napokon áldalak téged, és dicsérem a te nevedet * mindenkoron és örökkön örökké.
144:3 Nagy az Úr és igen dicséretre méltó, * az ő nagyvoltának nincsen határa.
144:4 Nemzedék a nemzedéknek dicséri a te művedet, * és hatalmasságodat megvallják.
144:5 A te méltóságodnak dicsőséges fényét hirdetik, * és csodatetteidet elmondják.
144:6 Félelmetes dolgaidnak erejéről szólnak, * és nagyságodat hírül adják.
144:7 Jóvoltod gazdagságának emlékezetét zengik, * és igazságodon ujjonganak.
144:8 Könyörülő az Úr és irgalmas, * hosszantűrő és nagyirgalmú.
144:9 Édes az Úr mindenkihez, * irgalmassága ott van minden műve fölött.
144:10 Uram, minden alkotásod hálát adjon néked, * és szentjeid áldjanak téged!
144:11 Országodnak dicsőségét hirdessék, * és hatalmadat kiáltsák;
144:12 Hogy megjelentsék az embereknek hatalmad erejét, * országodnak dicsőségét és nagyságát;
144:13 Mert a te országod örökkévaló ország, * és nemzedékről nemzedékre a te uralmad!
144:14 Hűséges az Úr minden szavában, * és minden cselekedetében szentséges.
144:14 Fölsegíti az Úr mind, akik elestek, * és az elnyomottat fölemeli.
144:15 Mindeneknek szemei tebenned bíznak, Uram, * mert te adsz nekik eledelt alkalmas időben.
144:16 Föltárod a te szent kezedet, * és betöltesz minden élőket áldásoddal.
144:17 Igaz az Úr minden útjában, * és minden cselekedetében szentséges.
144:18 Közel van az Úr mindazokhoz, kik segítségül hívják, * mindazokhoz, kik őt segítségül hívják igazságban.
144:19 Az őt félők akaratát megteszi, * könyörgésüket meghallgatja és megszabadítja őket.
144:20 Megőrzi az Úr mindazokat, kik őt szeretik, * de elveszti mind a bűnösöket.
144:21 Az Úr dicséretét hirdesse az én szám, és áldja minden test az ő szent nevét * mindenkoron és örökkön örökké!
