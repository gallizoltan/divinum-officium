36:1 Ne irigykedjél a gonosztevőkre, * és ne háborogj a hamisságot cselekvők miatt;
36:2 Mert mint a széna hamar elszáradnak, * és mint a zöldellő fű levágatnak!
36:3 Bízzál az Úrban és a jót cselekedd, * és lakni fogsz a földön és gazdagságával betelsz!
36:4 Gyönyörködjél az Úrban, * és megadja néked szíved kéréseit!
36:5 Bízd az Úrra utadat és reménykedjél benne, * és ő végigvezet rajta;
36:6 És világosságra hozza igazadat, * és napfényre a te igazságodat!
36:7 Nyugodjál meg az Úrban és várakozzál reá, ne irigykedjél arra, kinek szerencsés az útja, * az emberre, ki gonoszságot művel!
36:8 Szűnjél meg a haragtól és hagyd el a búsulást, * ne irigykedjél, nehogy az téged is rosszra vigyen;
36:9 Mert a gonoszok kigyomláltatnak, * akik pedig az Urat várják, öröklik majd a földet!
36:10 Egy kis idő még, és nem lesz már a bűnös, * keresed és helyét sem találod.
36:11 A szelídek pedig öröklik majd a földet, * és élvezik a béke teljességét.
36:12 Leselkedik az igazra a bűnös, * és fogait csikorgatja reá;
36:13 De az Úr őt kineveti, * mert előre látja, hogy eljön az ő napja.
36:14 Kivonták kardjukat a bűnösök, * és kifeszítették íjukat;
36:14 hogy leverjék a szűkölködőt és a szegényt, * hogy megöljék az igaz úton járót;
36:15 De saját szívükbe hatol a kardjuk, * és az ő íjuk széttörik.
36:16 Jobb az igaznak a kevés, * mint nagy gazdagsága a bűnösöknek;
36:17 Mert a bűnösök karja eltöretik, * de megerősíti az Úr az igazakat.
36:18 Ismeri az Úr az ártatlanok napjait, * és örökségük mindörökké megmarad.
36:19 Meg nem szégyenülnek a gonosz időben, * az éhínség napján is jóllakatnak;
36:20 Mert a bűnösök elvesznek, az Úr ellenségei mint a mező ékessége elhervadnak, * s mint a füst semmivé lesznek.
36:21 Kölcsönt vesz a bűnös és meg nem fizeti, * az igaz pedig könyörül és adakozik.
36:22 Az Úr áldottai öröklik majd a földet, * átkozottai pedig elvesznek.
36:23 Az Úr szilárddá teszi az ember lépteit, * és annak útjában kedvét leli.
36:24 Ha elesik is, meg nem sérül, * mert felfogja őt az Úrnak keze.
36:25 Ifjú voltam és megvénültem, de sohasem láttam az igazat elhagyatva * sem az ő gyermekét kenyeret koldulva.
36:26 Naponként könyörül és adakozik, * és nemzetsége áldásban lészen.
36:27 Fordulj el a rossztól és a jót cselekedd, * és megmaradsz örökkön örökké;
36:28 Mert az Úr szereti az ítéletet, * és el nem hagyja az ő szentjeit!
36:28 Örökre megbűnhődnek a gonoszok, * az istentelenek nemzetsége elvész.
36:29 Az igazak pedig öröklik majd a földet, * és lakni fogják örökkön örökké.
36:30 Bölcsességet szól az igaznak szája, * és igaz ítéletet mond az ő nyelve.
36:31 Istenének törvénye van az ő szívében, * lépései meg nem tántorodnak.
36:32 Szemmel tartja a bűnös az igazat, * és halálra keresi őt;
36:33 De az Úr nem hagyja őt annak kezében, * és nem kárhoztatja az ítéletben.
36:34 Várjad az Urat és őrizd meg az ő útját, és felmagasztal téged, hogy örökül veszed a földet, * meglátod, mikor elvesznek a bűnösök!
36:35 Láttam az istentelent, amint felmagasztaltatott, * kimagaslott mint a Libanon cédrusa;
36:36 De visszatértem, s íme ez már nem volt, * kerestem és nem találtam.
36:37 Nézzed az ártatlant és figyeld az igazat, * a békességes embernek nemzedéke támad!
36:38 A gonoszok pedig mind együtt elvesznek, * az istentelenek nemzedéke kiirtatik.
36:39 Az igazak üdvössége az Úrtól vagyon, * Ő az oltalmazójuk a szorongatásnak idején.
36:40 Megsegíti őket az Úr és megszabadítja, megmenti a bűnösöktől és üdvözíti őket, * mert őbenne bíztak.
