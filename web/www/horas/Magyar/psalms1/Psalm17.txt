17:2 Szeretlek téged, Uram, én erősségem, * Uram, én kősziklám, én menedékem és szabadítóm.
17:3 Én Istenem, én segítőm, * és őbenne bízom.
17:3 Én védelmezőm és szabadulásomnak ereje, * aki fölvesz engem.
17:4 Dicsérvén hívom az Urat, * és ellenségeimtől megszabadulok.
17:5 Körülvettek engem a halál kínjai, * és a gonoszság árjai megháborítottak engem.
17:6 Az alvilág kínjai körülvettek engem, * megfogtak engem a halál tőrei.
17:7 Szorongatásomban segítségül hívtam az Urat, * az én Istenemhez kiáltottam;
17:7 És meghallotta szavamat az ő szent templomából, * és eljutott füleibe az ő színe előtt való kiáltásom.
17:8 Megindult a föld és megrendült, ütésétől a hegyek alapjai megremegtek, * megremegtek, mert ő haragra gerjedt.
17:9 Füst szállt fel az ő haragjában, és tűz gyulladott orcájából, * parazsak izzottak attól.
17:10 Meghajtotta az egeket és alászállott, * és homály a lábai alatt;
17:11 És fölébe ment a kéruboknak és szállott, * röpült a szelek szárnyain.
17:12 Rejtekhelyévé tette a sötétséget, * sátorává a sötét vizeket az ég felhőiben.
17:13 Arcának fényessége előtt felszakadtak a felhők, * íme, jégeső és tűzparázs;
17:14 És dörgött az Úr az égből, és hallatta hangját a Fölséges, * jégeső és tűzparázs;
17:15 És kibocsátotta nyilait és szétszórta őket, * villámokat küldött és megzavarta őket.
17:16 Előtűntek a vizek forrásai, * és feltárultak a földkerekség alapjai;
17:16 a te feddésedtől, ó Uram, * a te haragod szelének fúvásától.
17:17 Kinyújtá kezét a magasságból és fölvett engem, * a sok vizekből fölemelt engem.
17:18 Megmentett az én legerősebb ellenségeimtől, azoktól, kik gyűlöltek engem, * ki elhatalmasodtak rajtam.
17:19 Rám támadtak az én nyomorúságomnak napján, * de az Úr lett oltal­mam;
17:20 És kivitt engem a tágasságra, * megszabadított, mert kedvelt engem;
17:21 És megfizet nekem az Úr igazvoltom szerint, * kezem tisztasága szerint fizet meg nékem;
17:22 Mert megőriztem az Úrnak útjait, * és nem hagytam el gonoszul az én Istenemet;
17:23 Mert minden ítélete az én szemem előtt, * és nem vetettem el az ő törvényeit.
17:24 Így makulátlanul vagyok ővele, * és visszatartom magam gonoszságaimtól;
17:25 És megfizet nekem az Úr igazvoltom szerint, * melyet szemei látnak, kezem tisztasága szerint.
17:26 A szenttel szent leszel, * és ártatlan az ártatlannal;
17:27 a tisztával tiszta leszel, * és elfordulsz az elfordulttól;
17:28 Mert te az alázatos népet megszabadítod, * és a kevélyek szemeit megalázod;
17:29 Mert te gyújtod meg az én szövétnekemet, Uram, * én Istenem, világosítsd meg sötétségemet;
17:30 Mert általad megyek át az ellenség táborán, * és az én Istenem által megyek át a kőfalakon!
17:31 Szeplőtelen az Isten útja, tűzben kipróbáltak az Úr szavai, * ő minden benne bízónak oltalmazója.
17:32 Mert kicsoda Isten az Úron kívül, * kicsoda erősség a mi Istenünkön kívül?
17:33 Isten az, ki felövezett engem erősséggel, * és makulátlanná tette utamat;
17:34 Ki olyanná tette lábamat, mint a szarvasét, * és magas helyre állított engem;
17:35 Ki harcra tanítja kezeimet, * és megfeszítik a rézíjat karjaim;
17:36 És nekem adtad a te szabadításodnak pajzsát, és jobb kezed fölemelt engem;
17:36 A te szelídséged nevelt engem.
17:37 Megtágasítottad a lépteimet, * és el nem gyöngültek a lábaim.
17:38 Üldözöm ellenségeimet és elfogom őket, * nem térek vissza, míg el nem fogynak.
17:39 Összetöröm őket, és föl nem kelnek, * a lábaim alá esnek;
17:40 És felöveztél engem erősséggel a harcra, * elbuktattad az ellenem támadókat;
17:41 És megfutamítottad ellenségeimet, * és gyűlölőimet szétszórtad.
17:42 Kiáltottak és nem volt, aki megszabadítsa őket, * az Úrhoz, és meg nem hallgatta őket.
17:43 Összetörtem őket, s olyanok lettek, mint a por a szél előtt, * mint az utcák sarát eltöröltem őket.
17:44 Megmentettél engem a nép ellentmondásitól, * a pogányok fejévé tettél engem.
17:45 A nép, akit nem ismertem, szolgál nekem, * s mihelyt hallottak, engedelmeskedtek nekem.
17:46 Az idegen fiak meghódoltak nekem, az idegen fiak erőtlenné váltak, * rettegtek az ő hajlékukban.
17:47 Éljen az Úr, és áldott az én Istenem, * magasztaltassék az én szabadulásom Istene;
17:48 Isten, aki bosszúállást adsz nékem, a népeket alám veted, * szabadítóm az én haragvó ellenségeimtől!
17:49 Az ellenem támadók fölé magasztalsz engem, * az álnok embertől megmentesz engem.
17:50 Azért hálát adok neked, Uram, a népek között, * és a te nevednek dicséretet mondok.
17:51 Ki naggyá tette királyának üdvét, irgalmasságot cselekedvén az ő fölkentjével, * Dáviddal és annak ivadékával mindörökké.
