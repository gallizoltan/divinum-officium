(Ezekiás éneke * Iz 38:10-24)
38:10 Mondám: Az én életemnek közepén kell elmennem * az alvilág kapuihoz.
38:11 Megfosztatván éveim maradékától * mondám: Nem látom többé az Úristent az élők földjén.
38:12 Nem látok többé embert * a földnek lakói között.
38:13 Eltűnik nemzetségem, * és fölszedetik előlem mint a pásztorok sátora.
38:14 Életem elmetszve, mintha elvágta volna a takács, alighogy szőni kezdett, máris elvágott engem, * reggelről estére végzesz velem.
38:15 Reggelig reménykedtem, de mint az oroszlán összetörte minden csontomat, * reggelről estére végzesz velem.
38:16 Mint a fecskefiók, úgy kiáltok * sóhajtok mint a galamb.
38:17 Elapadtak az én szemeim * várakozva nézvén a magasságba.
38:18 Uram, erőszakot szenvedek, felelj értem! * Mit mondhatnék, avagy mit felel majd nékem, hiszen mindezt ő maga cselekedte?
38:19 Átgondolom előtted minden esztendőmet * az én lelkemnek keserűségében.
38:20 Uram, ha így kell élnem, és ilyenekben van lelkem élete, fenyíts meg engem, de adj életet nekem, * így válik majd javamra legkeservesebb keserűségem!
38:21 Te pedig megszabadítottad az én lelkemet, hogy el ne vesszen, * hátad mögé vetetted minden bűnömet;
38:22 Mert nem az alvilág tesz rólad vallást, és nem a halál dicsőít meg téged, * nem azok várnak hűségedre, akik a sírba szállnak.
38:23 Az élő, az élő tesz rólad vallást, miképpen én is e napon, * az atya hirdeti fiaidnak hűségedet.
38:24 Uram, ments meg engem, és zsoltárainkat zengjük majd életünk minden napján * az Úrnak házában!
