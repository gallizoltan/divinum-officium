118:1 (Alef) Boldogok, kik szeplőtelenek az ő útjukon, * és az Úr törvénye szerint járnak.
118:2 Boldogok, kik az ő bizonyságaira figyelnek, * teljes szívükből keresik őt;
118:3 Akik nem cselekszenek gonoszságot, * hanem az ő útjaiban járnak.
118:4 Te rendelted, * hogy parancsolataidat híven megőrizzük.
118:5 Bár igazíttatnának arra utaim, * hogy megtartsam a te igazságaidat!
118:6 Meg nem szégyenülök akkor, * ha minden parancsolatodat szemem előtt tartom.
118:7 Hálát adok néked egyenes szívvel, * mert megtanultam a te igaz-voltodnak ítéleteit.
118:8 A te igazságaidat megőrizem, * ne hagyj el soha engemet!
118:9 (Bet) Hogyan tisztítja meg az ifjú az ő útját? * A te szavaidnak megtartása által.
118:10 Én teljes szívemből kereslek téged, * ne hagyj eltérni engem parancsolataidtól!
118:11 Szívembe elrejtettem a te beszédedet, * hogy ne vétsek ellened.
118:12 Áldott vagy, Uram, * taníts meg engem a te igazságaidra!
118:13 Én ajkaimmal hirdetem * a te szádnak minden ítéleteit.
118:14 Gyönyörködöm az útban, mit bizonyságaid kijelöltek nekem, * jobban, mint bármi gazdagságban.
118:15 A te parancsolataidban gyakorlom magam, * és vigyázom a te utaidat.
118:16 A te igazságaidon elmélkedem, * el nem felejtem szavaidat.
118:17 (Gimel) Tégy jót a te szolgáddal, eleveníts meg engem, * és megőrizem a te szavaidat!
118:18 Vedd le a homályt szememről, * hogy meglássam csodálatos dolgaidat!
118:19 Jövevény vagyok én a földön, * a te parancsolataidat ne rejtsd el tőlem!
118:20 Vágyva vágyik lelkem a te igazságaid után * minden időben.
118:21 Megfenyíted a kevélyeket, * átkozottak, akik parancsolataidtól elhajolnak.
118:22 Vedd le rólam a szégyent és a megvetést, * mert a te bizonyságaidat keresem!
118:23 Főemberek ülnek össze bár és ellenem szólnak, * szolgád mégis a te igazságaidban gyakorolja magát;
118:24 Mert a te bizonyságaid nekem gyönyörűségem, * és igazságaid az én tanácsadóm.
118:25 (Dalet) A földhöz tapadott az én lelkem, * eleveníts meg engem a te igéd szerint!
118:26 Az én utaimat föltártam előtted, és meghallgattál engem, * taníts meg engem igazságaidra!
118:27 A te igazságaid útját értesd meg velem, * és csodálatos dolgaidban gyakorolni fogom magam!
118:28 Elernyedt a lelkem kedvetlenségemben, * erősíts meg engem igéd szerint!
118:29 A gonoszság útját távoztasd el tőlem, * könyörületedben adj törvényt nekem!
118:30 A valóságnak útját választottam, * a te ítéleteidet el nem feledtem.
118:31 A te bizonyságaidhoz ragaszkodom, Uram, * ne hagyj megszégyenülni engem!
118:32 A te parancsolataid útján futok, * ha kitágítod a szívemet.
118:33 (He) Adj törvényt nekem, Uram, a te igazságaid útját, * és megtartom azt mindenkor!
118:34 Tégy értelmessé, hogy kutassam a te törvényedet, * és megőrizzem azt teljes szívemből!
118:35 Vezess engem a te parancsolataid ösvényén, * mert arra kívánkozom!
118:36 Hajtsd az én szívemet a te bizonyságaidhoz, * és ne engedd hajlani telhetetlenségre!
118:37 Fordítsd el szemeimet, hogy hiábavalóságra ne nézzenek, * a te utadon éltess engem!
118:38 Állítsd szolgád elé a te szavadat, * hogy féljelek téged!
118:39 Vedd el a gyalázatomat, amelytől rettegek, * mert ítéleteid kedvesek!
118:40 Íme, kívánkozom a te parancsolataid után, * kegyes igazságodban elevenítsd meg engem!
118:41 (Vau) És szálljon reám, Uram, a te irgalmasságod, * a te üdvösséged, miképpen megmondottad;
118:42 És akkor megfelelek valóban az engem gyalázóknak, * mert bizodalmam van a te beszédedben;
118:43 És ne vedd el soha számból az igazság igéjét, * mert ítéleteidben igen bíztam;
118:44 És megőrizem törvényedet mindenkor, * minden időben és örökkön örökké;
118:45 És tágas téren járok, * mert a te parancsolataidat keresem;
118:46 És beszélek bizonyságaidról még királyok előtt is, * és meg nem szégyenülök;
118:47 És parancsolataidon gondolkodom, * mert megszerettem őket;
118:48 És kitárom kezemet parancsolataid felé, miket szeretek, * és gyakorlom magam igazságaidban!
118:49 (Zain) Emlékezzél meg igédről, mit a te szolgádnak mondottál, * melyben nékem reménységet adtál!
118:50 Megaláztatásomban az vigasztalt engem, * hogy a te beszéded éltetett.
118:51 A kevélyek gúnyolódtak rajtam mindenfelől, * de én nem hajlottam el a te törvényedtől.
118:52 Megemlékeztem a te örök ítéleteidről, Uram, * és megvigasztalódtam.
118:53 Felindulás fogott el engem * a bűnösök miatt, kik elhagyták törvényedet.
118:54 Énekemmé lettek a te igazságaid * zarándokságomnak helyén.
118:55 Megemlékezem éjszaka is a te nevedről, Uram, * és megőrizem törvényedet.
118:56 Ez adatott nékem, * mert parancsolataidat követtem.
118:57 (Het) Az én osztályrészem te vagy, ó Uram, * kimondtam, hogy törvényedet megőrizzem.
118:58 Könyörgök a te orcád előtt teljes szívemből, * könyörülj rajtam beszéded szerint!
118:59 Meggondoltam az én utaimat, * és lábaimat a te bizonyságaid felé térítem.
118:60 Kész vagyok és nem halasztom, * hogy parancsolataidat teljesítsem.
118:61 A bűnösök kötelei körülfontak engem, * de törvényedről én el nem feledkeztem.
118:62 Az éj közepén is felkelek neked hálát adni * a te igazvoltodnak ítéleteiért.
118:63 Társa vagyok én mindazoknak, kik téged félnek, * s a te parancsolataidat megőrizik.
118:64 A te irgalmasságoddal, Uram, teljes a föld, * taníts engem igazságaidra!
118:65 (Tet) Jót cselekedtél a te szolgáddal, Uram, * a te igéd szerint.
118:66 A jóra és a fegyelemre és a tudományra taníts engem, * mert hiszek a te parancsolataidnak.
118:67 Tévelyegtem én, míg meg nem aláztattam, * de immár megőrizem beszédedet.
118:68 Jóságos vagy te, * jóvoltodban taníts engem igazságaidra.
118:69 Álnokságot gondoltak a kevélyek ellenem, * én azonban követem parancsolataidat teljes szívemből.
118:70 Megalvadt mint a tej az ő szívük, * én pedig a te törvényeddel gyönyörködtetem magam.
118:71 Jó nekem, hogy megaláztál engem, * hogy megtanuljam igazságaidat.
118:72 Többet ér nekem a te szádnak törvénye, * mint ezernyi arany és ezüst.
118:73 (Jod) A te kezed teremtett és formált engem, * tégy értelmessé, hogy megtanuljam parancsolataidat!
118:74 Akik félnek téged, látnak engem és örvendeznek, * mert a te igéidben igen bíztam.
118:75 Megismertem, Uram, hogy méltányos a te ítéleted, * és igazságosan aláztál meg engem.
118:76 Legyen a te irgalmad vigasztalásomra * szolgádnak adott szavad szerint!
118:77 Szálljon reám a te könyörületességed, hogy éljek, * mert a te törvényedet örömmel szemlélem!
118:78 Szégyenüljenek meg a kevélyek, kik álnokul háborgatnak engem, * én pedig parancsolataidban gyakorlom magamat!
118:79 Forduljanak hozzám, akik téged félnek, * és bizonyságaidat megismerték!
118:80 Legyen a szívem szeplőtelen a te igazságaidban, * hogy meg ne szégyenüljek!
118:81 (Kaf) A te üdvözítésedért emésztődik a lelkem, * és a te igédben igen bízom.
118:82 Szemeim a te szavadért sóvárognak * mondván: Mikor vigasztalsz meg engem;
118:83 Mert mint a bőr a füstben, olyanná lettem, * de a te igazságaidat el nem felejtettem?
118:84 Mily számosra méred szolgádnak napjait, * mikor ítéled meg üldözőimet?
118:85 Mondtak nekem szép szavakat a hamisak, * de nem olyan az, mint a te törvényed.
118:86 Minden parancsolatod igazság, * igaztalanul üldöznek, segíts meg engem!
118:87 Csaknem végeztek velem e földön, * de parancsolataidat én mégsem hagytam el.
118:88 Irgalmasságod szerint eleveníts meg engem, * és majd megőrizem a te szádnak bizonyságait!
118:89 (Lamed) Mindörökké, ó Uram, * megmarad a te igéd a mennyben;
118:90 Nemzedékről nemzedékre a te igazságod, * megszilárdítottad a földet, és megmarad.
118:91 Rendelkezésedhez igazodnak a napok, * mert neked szolgálnak mindenek.
118:92 Ha törvényed nem lett volna én gyönyörűségem, * megalázottságomban talán már elvesztem volna.
118:93 Soha el nem felejtem a te igazságaidat, * mert azokban elevenítettél meg engem.
118:94 Tiéd vagyok én, szabadíts meg engem, * mert a te igazságaidat keresem!
118:95 Vártak rám a bűnösök, hogy elvesztenének engem, * de én megértettem a te bizonyságaidat.
118:96 Minden tökéletességnek látom véges voltát, * de a te parancsolatod határtalan.
118:97 (Mem) Mely igen szeretem a te törvényedet, Uram, * azon jár egész nap az én gondolatom!
118:98 Ellenségeimnél bölcsebbé tett a te parancsolatod, * mert enyém az örökké.
118:99 Minden tanítómnál okosabbá lettem, * mert a te bizonyságaidban elmélkedem.
118:100 Többet értettem meg, mint a vének, * mert a te parancsolataidat kutattam.
118:101 Minden gonosz úttól eltiltottam lábamat, * hogy megőrizzem igéidet.
118:102 Ítéleteidtől el nem hajlottam, * mert te adtad nékem a törvényt.
118:103 Mily édes ínyemnek a te szavad, * méznél édesebb az ajkaimnak!
118:104 A te parancsolataidból nyertem értelmet, * azért gyűlölöm a hazugságnak minden útját.
118:105 (Nun) Lámpás a te igéd az én lépteimnek, * ösvényeimen világosság.
118:106 Megesküdtem és állni akarom, * hogy teljesítsem igazvoltodnak ítéleteit.
118:107 Megaláztattam, Uram, szerfölött, * eleveníts meg engem a te igéd szerint!
118:108 Az én számnak önkéntes áldozatait vedd kedvesen, Uram, * és a te ítéleteidre taníts meg engem!
118:109 Kezemben van a lelkem mindenkor, * de a te törvényedet el nem feledem.
118:110 A bűnösök tőrt vetettek nékem, * de a te parancsolataidtól el nem tévelyedtem.
118:111 Örökségemmé lettek a te bizonyságaid mindörökre, * mert bennük van az én szívemnek vigassága.
118:112 Szívemet arra hajlítottam, hogy igazságaidat megtegyem, * az örökkévaló jutalomért.
118:113 (Szamech) Gyűlölöm a megosztott szívűeket, * és szeretem a te törvényedet.
118:114 Te vagy nékem pajzsom s menedékem, * és a te igédben igen bízom.
118:115 Távozzatok el tőlem, ti rosszakarók, * én Istenem parancsolatait vizsgálom!
118:116 Végy föl engem ígéreted szerint, és akkor élek, * és ne szégyeníts meg engem várakozásomban!
118:117 Segíts rajtam, és megszabadulok, * és a te igazságaiddal foglalkozom mindenkor!
118:118 Elveted mindazokat, akik eltávoztak a te igazságaidtól, * mert igaztalan az ő szándékuk.
118:119 Félredobod mint a salakot a földnek minden bűnösét, * azért szeretem a te rendeléseidet.
118:120 Szegezd át félelmeddel az én testemet, * mert megrettentem a te ítéleteidtől!
118:121 (Ain) Jog és igazság szerint cselekedtem, * elnyomóimnak ne adj át engem!
118:122 Légy kezes a te szolgádért, * hogy el ne nyomjanak engem a kevélyek!
118:123 Szemeim sóvárognak a te szabadításodért, * és igazvoltodnak megszólalásáért.
118:124 Cselekedjél szolgáddal a te irgalmasságod szerint, * és a te igazságaidra taníts meg engem!
118:125 Szolgád vagyok én, adj értelmet nekem, * hogy tudjam a te bizonyságaidat!
118:126 Ideje a cselekvésnek, Uram, * kiforgatják a te törvényedet.
118:127 Azért a te parancsolataidat szeretem * jobban az aranynál, szín-aranynál.
118:128 Azért mindenben parancsolataidhoz igazodom, * és gyűlölök minden gonosz utat.
118:129 (Pe) Csodálatosak a te bizonyságaid, * azért megtartja azokat a lelkem.
118:130 A te beszédeidnek feltárulása megvilágosít, * és értelmet ád a kicsinyeknek.
118:131 Megnyitom a számat, hogy lélegzetet vegyek, * a te parancsolataid után kívánkozom.
118:132 Tekints reám és könyörülj rajtam * ítéleted szerint, mely azokat illeti, kik nevedet szeretik!
118:133 Lépéseimet igazgasd a te beszéded szerint, * és ne uralkodjék rajtam semmi gonoszság!
118:134 Ments meg engem az emberek rágalmazásától, * hogy a te parancsolataidat megőrizzem!
118:135 Ragyogtasd fel arcodat a te szolgád fölött, * és taníts meg engem igazságaidra!
118:136 Szememből a könnyek patakként omlanak, * mert nem tartják meg a te törvényedet.
118:137 (Sáde) Igaz vagy, Uram, * és igaz a te ítéleted.
118:138 Bizonyságaidat igazságban rendelted el, * és igen nagy hűségben.
118:139 A buzgóság emészt el engem, * mert ellenségeim elfeledték a te igéidet.
118:140 A te szavad tűzben kipróbált ige, * és a te szolgád szereti azt.
118:141 Gyermek vagyok még és megvetett, * de igazságaidról el nem feledkezem.
118:142 A te igazságod örökkévaló igazság, * és a te törvényed valóság.
118:143 Zaklatás és szomorúság jut ki részemül, * a te parancsolataidban van örömem.
118:144 Egyenesek a te bizonyságaid örökké, * értelmet adj nekem és élek!
118:145 (Kof) Kiáltok teljes szívemből, hallgass meg engem, Uram, * a te igazságaidat keresem!
118:146 Hozzád kiáltok, szabadíts meg engem, * hogy parancsolataidat megőrizzem.
118:147 Megelőztem a hajnalt és már kiáltok * mert a te igéidben igen bízom.
118:148 Még éji őrváltás előtt felnyitom a szemem, * hogy beszédedről elmélkedjem.
118:149 Halljad meg, Uram, hangomat irgalmasságodban, * és rendelésed szerint éltess engem!
118:150 Megközelítettek engem rosszakaró üldözőim, * kik törvényedtől messze távoztak;
118:151 De te, Uram, itt vagy közelemben, * és hűséges vagy parancsaidban.
118:152 Kezdettől fogva tudom bizonyságaidról, * hogy örök időkre állítottad őket.
118:153 (Res) Lássad megalázottságomat és ragadj ki abból engem, * mert törvényedről el nem feledkeztem!
118:154 Ítéld meg ügyemet és válts ki engem, * a te ígéreted szerint adj életet nekem!
118:155 Távol az istentelenektől a szabadulás, * mert a te igazságaidat nem keresték.
118:156 Nagy a te irgalmasságod, ó Uram, * ítéleted szerint adj életet nekem!
118:157 Sokan vannak, akik üldöznek engem és háborgatnak, * de a te bizonyságaidtól el nem hajlottam.
118:158 Láttam a törvényszegőket és megundorodtam, * mert nem tartották meg a te beszédedet.
118:159 Lásd, Uram, mert a te parancsolataidat szeretem, * irgalmasságodban adj életet nekem!
118:160 Az igazság a te igéd alapja, * örökkévaló a te igazvoltodnak minden ítélete.
118:161 (Sin) A hatalmasok ok nélkül üldöznek engem, * de nem fél szívem, csak a te igédtől.
118:162 Örvendezek én a te beszédeden, * mint aki nagy nyereséget talált.
118:163 Gyűlölöm és utálom a gonoszságot, * törvényedet pedig szeretem.
118:164 Hétszer napjában dicséretet zengek néked * a te igazvoltodnak ítéleteiről.
118:165 Nagy a békességük azoknak, kik törvényedet szeretik, * és semmi sincs botlásukra.
118:166 Várom, Uram, a te szabadításodat, * és parancsolataidat szeretem.
118:167 Megőrizte lelkem a te bizonyságaidat, * és igen megszerette azokat.
118:168 Megtartottam parancsolataidat és bizonyságaidat, * mert színed előtt van minden utam.
118:169 (Tau) Jusson színed elé az én könyörgésem, Uram, * a te igéd szerint adj értelmet nekem!
118:170 Hatoljon fel színed elé az én kérelmem, * ígéreted szerint szabadíts meg engem!
118:171 Ajkaimról a dicséret éneke árad, * ha igazságaidra tanítasz engem.
118:172 Nyelvem a te szavadat hirdeti, * mert minden parancsolatod igazság.
118:173 Legyen a te kezed segítségemre, * mert a te parancsolataidat választottam!
118:174 Vágyódtam a te üdvözítésedre, Uram, * és törvényedben van az én gyönyörűségem.
118:175 Él az én lelkem és dicsér téged, * és a te ítéleteid megsegítenek engem.
118:176 Mint az elveszett juh eltévelyedtem, * keresd meg szolgádat, mert parancsolataidról el nem feledkeztem.
