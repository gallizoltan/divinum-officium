15:1 Tarts meg engem, Uram, * mert tebenned bíztam! * Mondtam az Úrnak: Én Istenem vagy te, * nincs más javam kívüled.
15:3 A szentekben, kik e földön vannak, a jeles férfiakban, * bennük van minden gyönyörűségem.
15:4 Íme, megsokasodik azok nyomorúsága, * kik más istenek után futnak.
15:4 Véres italáldozataikból nem áldozom, * föl sem veszem nevüket ajkamra!
15:5 Az Úr az én örökségem és kelyhem osztályrésze, * Te vagy, ki örökségemet megadod nékem.
15:6 A mérőzsinór jeles részt szabott nekem, * mily szépséges az én örökségem!
15:7 Áldom az Urat, ki értést adott nekem, * s az én bensőm még éjjel is figyelmeztet engem.
15:8 Szemem előtt az Úr mindenkor, * jobbomon van, azért nem ingadozom.
15:9 Ezért örvendezik a szívem és megvidul a bensőm, * az én testem is reménységben nyugszik;
15:10 Mert lelkemet az alvilágban nem hagyod, * s nem engeded, hogy a te szented romlást lásson.
15:11 Megismerteted velem az élet útjait, az öröm teljességét a te színed előtt, * jobbod felől a gyönyörűségeket mindörökké.
