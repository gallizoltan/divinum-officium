Dnia 8-go maja na górze Gargano zjawienie się św. archanioła Michała.
W Krakowie w Polsce, męczeństwo św. Stanisława, Biskupa i Męczennika, którego zabił bezbożny król Bolesław. Jego święto obchodziliśmy wczoraj.
W Mediolanie męczeństwo św. Wiktora z Afryki. Chociaż był z pochodzenia Maurem, wyrósł w chrześcijaństwie. Służąc jako żołnierz w wojsku cesarskim, został wezwany przez cesarza Maksymiana, aby złożył ofiarę bożkom, na co jednak nie przystał, lecz mężnie trwał przy swej wierze. Ubiczowano go więc najpierw srodze, co mu jednak nie sprawiało żadnego bólu dzięki pomocy Boskiej. Potem oblano go wrzącym ołowiem, ale i wtedy został nietknięty. W końcu przez ścięcie doczekał się korony zwycięstwa.
W Konstantynopolu śmierć męczeńska św. Akacjusza, dowódcy. Podczas prześladowania za czasów Dioklecjana i Maksymiana oskarżony o to, że jest chrześcijaninem. Na rozkaz sędziego był okropnie torturowany, a następnie został skazany na śmierć. Jego relikwie znalazły się później cudownym sposobem w Squillace, gdzie je przechowują z wielką czcią.
W Rzymie Bonifacego IV, Papieża i Wyznawcy, który poświęcił Panteon ku czci Najświętszej Maryi Panny od Męczenników.
Także w Rzymie, świętego Benedykta II, Papieża i Wyznawcy.
W Vienne uroczystość św. Dionizego, biskupa i Wyznawcy.
W Auxerre pamiątka św. Helladiusza, biskupa.
W okolicy Besancon św. Piotra, biskupa.
W Irlandii uroczystość świętego Wiro, biskupa.
